######################################################################
        LIBER PRIMUS.
117 Qui cupiunt animis placidum rescire Tonantem,
Hoc carmen prae mente legant, dum voce recensent.
118 Agnoscent quod templa poli, quod moenia coeli
Auctorem confessa suum veneranter adorent,
Quinque plagae, septemque poli, sol, lunaque, et astra.
119 Sidera, signa, noti, nix, imber, grando, pruinae,
Fulmina, nimbus, hiems, tonitrus, lux, flamma, procellae,
Coelum, terra, jubar, chaos, axis, flumina, pontus,
Vel quidquid natura dedit praecepta creare.
Hoc agit, et sequitur variis sub casibus iras,
120 Et pia vota Dei miseris hinc, inde beatis
Pro meritis morum, pro certo tramite vitae.
Paupertas, mors, vita, salus, opulentia, languor,
121 Taedia, tristitiae, splendor, compendia, damnum,
Gaudia, nobilitas, virtus, prudentia, laudes,
Affectus, moeror, gemitus, successus, egestas,
Ira potestatum, trux indignatio regum,
Omnia quae veniunt, bona, gaudia, tristia, acerba,
Descendunt ex arce Dei, de sede Tonantis,
122 Cui pietas aeterna manet, lux, spiritus, [ardor,
Et cui dicuntur laudes sine fine perennes;
Et merito, quia fine carens primordia nescit.
Rerum causa Deus tetrum chaos igne resolvens,
Igne creata fovet, nam totum flamma vaporat,
Et flammae pascuntur aquis, quibus omnia constant,
123 Nubibus, et radiis solis pascentia anheli.
Inde potens generare manet natura creatrix,
Inter se retinens, quidquid per saecla refundit.
At pietas quia Dei virtute modesta est,
124 Clade repentina nunquam punire nocentes
Assumit, cohibet poenam, poenamque minatur,
Conscia quo Dominum possit mens nostra precari,
Et peccatorum veniam non laesa mereri.
Sic impune reis licuit peccasse fatendo.
Ante prophetarum dictis patuere futura,
Sed postquam Christus descendit ab aethere, culpam
125 Dissolvens nostram, ne esset ignara, juvatur
Gens hominum, natura docet, quaecunque propiaquant,
Ne lateat mortale genus, quod cuncta pericia
Praemonet ante Deus pius, atque elementa fatigat,
Prodigiis, signisque creent ut monstra timorem.
Nam sibi dissimiles saepe expavere vel ipsae
Quadrupedes partus, steriles fecundior artus
Accendit vapor, et pariturae viscera mulae.
Nec modo quadrupedes: mulier quae protulit, horret,
Et pavet infelix enixa puerpera partus.
Sic peccata parant casus inferre sinistros.
Quid jam peccantes vita mereantur iniqua,
Significat damnans hominis natura reatum.
Quid fera, quid pecudes, quid peccavere volucres?
Quid coelum, quid terra, polus, quid pontus et astra,
Quid solis radit, quid lunae frigidus orbis?
126 Nonne fatigantur dantes per tempora signa?
Nam ventura monet per tot praesagia corvus
Proditor, et sit quid post tempora certa futurum
Cornix effatur; pecudes volucresque loquuntur,
Quod hominis mala lingua tacet, fera bellua; pisces
Prospiciunt proprii generis servare figuras,
127 Contra naturam dum turpia membra rebellant.
Jam micat unde polo veniens quicunque cometes,
Hinc mortes et monstra creat, hinc unda cruorem
128 Inficit, et spumis rubicundior alveus exit,
Hinc calidas pluit imber aquas, et roscida tellus
Sanguine puniceas spicis producit aristas,
Et viola est mentita rosam pallore fugato,
crubor infelix et candida lilia tinxit.
Tertia sors erebi terrae praerumpit hiatum,
Et discit perferre diem, violare serenum
Audet, et exsangues coelo producere manes,
129 Vivida funereis admiscens ora sepultis
Pestibus, Herculeos mundo mentita furores;
Cum niger umbrarum veniens exercitus orbem
Appetit, invadens non humida tempora lunae.
Auditum mugire solum, solisque tenebras
Quis neget, et stellas alieno tempore visas,
Caeruleum pallore diem, roseumve colore,
Lunaremque globum fuscata lampade tectum,
Et mare purpureum nudato littore siccum,
130 Piscibus Oceani proprias sitientibus undas?
Nescia mentiri rerum cognata fidelis
Conservat natura fidem pietate parentis,
Participans, quaecunque fient, mundoque minentur,
Ostentis ventura monens, ut pectore laeto,
Si bona sunt ventura, bonis nos ante fruamur,
Si mala portendant, liceat pacare precando
131 Naturae coelique Deum post saecla manentem.
Nemo ferire volens se praemonet inde cavendum:
Sed qui terret, amat. Sic indulgentia poenam
Praevenit, et nullos cupiunt tormenta reatus.
Non negat Omnipotens veniam cuicunque roganti,
Supplicium cum saepe neget, licet inde minetur
132 Omnibus, et nullum feriat censura Tonantis,
Ni vitium peccantis agat perstando maligne.
Et quemcunque ferit, moderanter temperat ictus,
Corrigit errantem, nec punit morte repente,
Si peccare diu parcat quicunque profanus.
Sed cum perstat homo semper delicta sequendo
Sentiet iratum poena plectente furorem.
Nemo Deum sentit, quoties irascitur ulli,
Indulget, cohibetque minas pietatis amore,
Donec ab excelsis veniat vindicta coercens;
Impete terribili gravis irruit ira repente,
Sensim rursus adest nullo terrore juvante,
Et non agnoscit Dominum quicunque furentem,
Donec in extremos gemitus recidente ruina
133 Ingravat incautum graviori pondere frangens.
Sed non est omnis manus exstirpanda reorum;
Solos quippe necat, quos cernit nolle reverti,
Addere sed gravibus peccatis crimina dura.
Nam mox tempus adest veniens, quo vota recurrant
Ad meliora semel, sed non reditura secundo,
Ac scelus abjiciant lacrymis, et corde reatum.
Quis genus humanum nescit servare volentem
Auctorem, dominumque Deum? cui contulit orbem,
134 Per tot facta Deus quod sexta luce creavit.
Prima dies nam lucis erat, mors una tenebris:
135 Lux datur ante polos, lux clari causa diei,
Lux jubar aethereum, lux noctis limes, et umbrae,
Lux facies rebus cunctis, et lux elementis,
Lux genitis factisque calor, lux gratia solis,
136 Lux decus astrorum, lux aurea cornua lunae,
Lux fulgor coeli, lux et primordia mundi,
Lux splendor flamm e, lux magni temporis index,
Lux opus auctoris primum, lux cardo pudoris,
Lux honor agricolis, requies lux omnibus aegris,
Lux aevi meta, lux quae dat tempora metis,
Qua bene constructa mundi primordia lucent.
Clarus ubique Deus, nunquam maculabilis auctor,
Quem non obscurant quacunque ex parte tenebrae,
137 Nec celantur ei quaecunque obscura geruntur.
Initium factis lucem dat lucis origo.
Quanta spes mundi praemissa est principe luce?
Quae totum praecessit opus quod continet orbis,
Quae solis praevenit iter, lumenque coruscum,
Cujus jussit ope clarescere cuncta creata.
Altera quippe dies coeli convexa meretur,
Et supra coelos ingentia flumina dantur,
Ac dominatur aqua glomeratis fontibus alma,
138 Ignibus aethereis coelesti sede locatis.
Unda beata nimis, meruit quae tecta polorum,
Celsa favore Dei, jussu suspensa Tonantis.
Limitibus contenta suis elementa morantur,
Nec flammas restinguit aqua, glaciemve teporat
Flammeus ignis aquae. Servant sub lege tenorem
Incorrupta suum, non impugnata vicissim:
Nec discreta quidem, sed nec permixta morantur.
139 Tertia caeruleum ponti lux edidit aequor,
Fluctibus immensis pelagi freta glauca liquescunt,
Et mare navigerum quatitur spumantibus undis.
Ipsa dies terram meruit de fluctibus actam.
Eruitur tellus vasto demersa profundo,
Et solidante globo gravior per inane pependit,
140 Axe ferente solum, sunt pro radicibus undae:
Quam molles portant, ceu fundamenta, liquores,
Arida materies rapitur de corde fluenti
Nondum mater humus, cujus pars solvit arenas,
In glebas pars membra ligat, pars saxea turget,
Et cautes stat montis apex, pars flumina mergit,
141 Planitie pars tensa jacet, pars littora curvat,
Pars datur in tumulos, pars aspera rupibus horret,
In scopulos pars certa riget, pars valle profunda
Cingitur, et colles tumidi juga celsa supinant,
Atque humiles campos spatiis aequalibus aptant.
Pars data dulcifluis undantis fontibus agri.
Promitur herba virens, it surculus omnis in auras,
Et semper vestita comis frondescit oliva.
Omnia poma virens profert, nec parturit arbor,
142 Linguae laurus honos solvit donanda poetis.
Torta per obliquos it vitis in orbe corymbos,
Verberat et palmes ramos fluitante flagello;
143 Vinea pampineos subarundinat ebria campos,
Munera laetitiae spondens pendentibus uvis,
Fructibus et variis redolent florentia rura.
Una parens tellus non unum fundit odorem,
Sed quot sunt herbae, tot permiscentur odores.
India tunc primum generans pigmenta per herbas
144 Eduxit sub sole novo, rudibusque racemis.
Est locus in terra diffundens quatuor amnes,
Floribus ambrosiis gemmato cespite pictus,
Plenus odoriferis nunquam marcentibus herbis,
Hortus in orbe Dei cunctis felicior hortis.
145 Fructus inest anni, cum tempora nesciat anni.
Illic floret humus semper sub vere perenni,
Arboreis hinc inde comis vestitur amoene,
Frondibus intextis ramorum murus opacus
Stringitur, atque omni pendent ex arbore fructus,
Et passim per prata jacent: non solis anheli
Flammatur radiis, quatitur nec flatibus ullis,
Nec conjuratis furit illic turbo procellis.
Non glacies districta domat, non grandinis ictus
Verberat, aut gelidis canescunt prata pruinis.
Sunt ibi sed placidi flatus, quos mollior aura
146 Edidit exsurgens nitidis de fontibus horti.
Arboribus movet illa comas, de flamine molli
Frondibus impulsis, immobilis umbra vagatur;
Fluctuat omne nemus, et nutant pendula poma.
Ver ibi perpetuum communes temperat auras,
Ne laedat flores, et ut omnia poma coquantur.
Non apibus labor est ceris formare cicutas:
147 Nectaris aetherei sudant ex arbore mella,
Et pendent foliis jam pocula blanda futura,
Pendet et optatae vivax medicina salutis:
Caetera depingit variis natura figuris.
Auroram jam quarta dies praemiserat undis,
Et rutilante polo compresserat astra rubore.
Mox solis radiare globum jubet igne salutis:
Flamma salutaris perfundit lumine mundum,
148 Cuncta salutifero rident elementa vapore,
Cujus ab igne suo lunam jubet ire secundam;
Nigra tenebrarum corrumpere tempora noctis,
Et trepidum proferre diem comitante quiete:
Candida somnigeris collustrat cornibus axes,
Quae numero est crescente brevis, sed plena minore.
Flammeus ornatus coeli per sidera fulsit:
149 Officia et stellis, numeros, et nomina jussit,
Tempora distribuit, loca contulit, ignibus egit,
Limitibus fixit, jubar induit, axe rotavit,
Cursibus aptavit, coeli regionibus addit.
Agminis innumeri nec flammea sidera coelum
Destituunt quaecunque die, sed luce premuntur
Luminis immensi radiato vertice fusi.
Nec mirum, si clara latent sub sole corusco
Sidera, quo mundum monstrat mensura minorem,
150 Qui fovet igne pio coelum, mare, sidera, terras,
Concepta virtute Dei, quem sphaera polorum
Sustinet, et sentit dominum per cuncta tonantem,
Cujus ab imperio veniunt, quaecunque ministrant,
Omnia: jussus agit totum, sub lege laborat
Miles et ipse Dei, cum lunam, et sidera cuncta
Ostentat, sub vere novo, sub tempore primo,
Sub tirone die veterana in saecla paratus.
Vidit quinta dies animalia cuncta profundi.
151 In corpus solidantur aquae, nervique ligantur.
Musculus humor erat, fluctus durescit in ossa,
Atque oculi gemmantur aquis humore gelato:
Et quot sunt fluctus, tot forsan in aequore pisces
Luserunt fluido per caerula vasta natatu,
Et crispante freto perflabant naribus undas,
Terrigenis factura cibos post cuncta creandis.
152 Exsilit inde volans gens plumea laeta per auras,
Aera concutiens pennis crepitante volatu:
Ae varias fundunt voces modulamine blando,
Et, puto, collaudant Dominum meruisse creari.
Hae niveo candore nitent, has purpura vestit,
His croceus plumae color est, has aureus ornat,
Albentes aliis pennae solidantur ocellis,
Atque hyacinthus adest per colla et pectora fulgens.
153 Eminet his cristatus apex, has lingua decorat,
Et brevitas formae pensatur voce canora.
Has virides pennae reddunt, has discolor ornat
Pluma, per innumeras currens pictura volucres:
Et rudibus tenuem subtexunt aera pennis.
Ipsa dies folium ramis, et floribus herbas
Evomit, et spicis acuit seges omnis aristas.
Silva comis vestita viret, nidosque loquaces
154 Exhibet, et varias decantat garrula voces,
Cum vagabunda volat commotis plausibus ales,
Frondibus insidens vento cum fronde movetur,
Unguibus ad ramos infixa tenacibus haerens.
Pennigerum vernare nemus vapor urget in usus
Pignoris, et molli durescunt ova tepore:
Pennantur membrata globis, animantur, anhelant,
155 Rumpuntur, confracta sonant, nutrita volatus
Tentant, et rudibus librantur in aera pennis.
Sed cum discordent inter se elementa coacta,
Fetibus eductis concordant unda, vel ignis.
Unda creat volucres, producit flamma volucres.
Pabula montis erant, sed non qui pasceret herbas,
Affuit: intactae senuissent floribus herbae,
Ni pascenda daret tellus jumenta per agros.
Sexta dies phoebi rutilo processerat ortu,
Cum natura parens gignit animantia terris.
Cornibus erumpunt armata fronte juvenci.
156 Et per prata vagum sequitur sua bucula taurum.
Cervus in arva fugax palmatis cornibus errat,
Et velox prorumpit equus, pecus utile bellis.
Impia terribiles producit terra leones.
Simplicitas ovium fraudes passura luporum,
157 Et raucos timuit discurrens dama molossos.
Spumat aper, mortes lunato dente minatus,
Et latus obliquans meditatur praelia torvus.
Nec massyla fames duros descendat in armos,
Aut aper alter eat spumantia bella movere.
Gignitur omne genus pecudum, genus omne ferarum
Inter prata vagum nullo custode per herbas.
158 Instar montis habens incedit bestia mole.
Promitur anguis hians, quatiens sub dente venenum,
Et maculosa repit squamis per viscera serpens
Atra venena nocens missura e flatibus oris,
Et subito sparsura graves per sibila mortes,
Atque eadem membris impertitura medelas.
159 Sed ne cuncta simul passim per cuncta fuissent,
Distribuit loca certa Deus, et tempora fixit.
Tempore non uno veniunt, quae saeva vocantur.
Non semper movet arma leo, nec scorpius ictus
Semper habet, nec semper agit fera vipera morsus,
Nec semper tollunt ad vulnera colla cerastae,
Nec semper furit unda maris, nec semper adurit
160 Solis ubique calor, pro tempore temperat ignes
Pro regione plagae, pro tempore temperat undas,
Et modo bellantes fluctus freta pigra jacebunt.
Ipse polus, qui grande tonat, sine nube serenus
Jam tacet, et puro redeunt sua lumina coelo.
Multa locis data sunt variis dispersa per orbem.
Arida vipereos angues suscepit arena,
Humida sortitur tenus fera colla leonum,
India cum gemmis et eburnea monstra minatur.
161 Bellua divinos inter generatur odores,
Ambrosiasque rapit male frangens bestia messes,
Incertusque color tigris per mille colores
Montibus Hyrcanis venit, atque effeta marito
Mittitur, ut vincat currens orbata procel as.
162 Cornibus erectis sortita est Africa damas,
Concava suscipiunt per montes saxa dracones.
Caetera distribuit diversis semina terris,
Plurima conjunxit, sed cespite multa diremit.
Munera praeterea funduntur divitis auri,
Protulit eximias et ditior India gemmas,
Producunt niveos et littora rubra lapillos;
163 Flammantes, viridesque tulit Babylonia crustas,
Persida nobilitant pretiosis littora gemmis,
Frigidus et roseo carbunculus ardet honore;
Seres fila trahunt nullo sub pollice ducta,
Balsama Caesareos plorant virgulta per agros,
164 Et nimis ambrosium lacrymae daut munus odoris.
Cinnamon interior profert sub Phoenice tellus,
Solis amica nimis: nam non de sole perusta
165 Haec nardi flores, haec portio fundit amomum.
Omnibus his genitis, animal rationis amicum
Formatur virtute Dei, limatur in artus,
Ut dominanter eat moderatior omnibus unus,
Naturae jussu quae protulit omnia princeps.
Ast hominem non terra parit, non pontus ab undis,
Non coelum, non astra creant, non purior aer:
Sed dominaturum cunctis dominator, et auctor
Plasmavit per membra virum de pulvere factum.
166 Limus adhuc deformis erat, membratur in artus
Corporeos species hominis, coelestis imago.
Conspicitur nova forma viri, sine mente parumper,
Spiritus infusus subito per membra cucurrit,
Et calefacta rubens tenuit praecordia sanguis.
Mox rubuere genae, totos rubor inficit artus,
Jam cutis est, qui pulvis erat, jam terra medullas
Ossibus includit, surgunt in messe capilli,
167 Orbe uncant gemino gemmantia lumina visus,
Et vocem compago dedit, nova machina surgens
Auctorem laudare suum, gavisa, quod esset.
Tunc oculos per cuncta jacit, miratur amoenum
Sic florere locum, sic puros fontibus amnes
Quatuor undisonas stringenti gurgite ripas
Ire per arboreos saltus, camposque virentes
Miratur: sed quid sit homo, quos factus ad usus,
168 Scire cupit simplex, et non habet unde requirat:
Quo merito sibimet data sit possessio mundus,
Et domus alma nemus per florea regna paratum;
Ac procul exspectat virides jumenta per agros,
Et de se tacitus, quae sint haec cuncta requirit,
Et quare secum non sint haec ipsa, volutat
169 Nam consorte carens, cum quo conferret, egebat.
Viderat Omnipotens haec illum corde moventem,
Et miseratus ait: Demus adjutoria facto,
Participem generis: tanquam si diceret auctor,
Non solum decet esse virum, consortia blanda
Noverit, uxor erit, cum sit tamen ille maritus,
Conjugium se quisque vocet, dulcedo recurrat
Cordibus innocuis, et sit sibi pignus uterque,
Velle pares, et nolle pares, stans una voluntas,
Par animi concors, paribus concurrere votis,
170 Ambo sibi requies cordis sint, ambo fideles,
Et quicunque datur casus, sit causa duorum.
Nec mora, jam venit alta quies, oculosque supinat
Somnus, et in dulcem solvuntur membra soporem.
Sed cum jure Deus, nullo prohibente, valeret
Demere particulam, de qua pius ipse pararat,
Ne vi ablata daret juveni sua costa dolorem,
Redderet et tristem subito, quem laedere nollet,
Fur opifex vult esse suus: nam posset et illam
171 Pulvere de simili princeps formare puellam.
Sed quo plenus amor toto de corde veniret,
Noscere in uxore voluit sua membra maritum.
Dividitur contexta cutis, subducitur una
Sensim costa viro, sed mox reditura marito.
Nam juvenis de parte brevi formatur adulta
Virgo, decora, rudis, matura tumentibus annis,
172 Conjugii, sobolisque capax, quibus apta probatur,
Et sine lacte pio crescit infantia pubes.
Excutitur somno juvenis, videt ipse puellam
Ante oculos astare suos, pater, inde maritus,
Non tamen ex coitu genitor, sed conjugis auctor.
Somnus erat partus, conceptus semine nullo,
Materiem sopita quies produxit amoris
Affectusque novos blandi genuere sopores.
Constitit ante oculos nullo velamine tecta.
Corpore nuda simul niveo, quasi nympha profundi.
173 Caesaries intonsa comis, gena pulchra rubore,
Omnia pulchra gerens, oculos, os, colla manusque,
Vel qualem possent digiti formare Tonantis.
Nescia mens illis, fieri quae causa fuisset:
Tunc Deus et princeps ambos conjuxit in unum,
Et remeat sua costa viro; sua membra recepit,
Accipit et foenus, cum non sit debitor ullus.
His datur omnis humus, et quidquid jussa creavit,
Acris, et pelagi foetus, elementa duorum
Arbitrio commissa manent. His, Crescite, dixit
174 Omnipotens, replete solum de semine vestro,
Sanguinis ingeniti natis nutrite nepotes,
Et de prole novos iterum copulate jugales,
Et dum terra fretum, dum coelum sublevat aer,
Dum solis micat axe jubar, dum luna tenebras
Dissipat, et puro lucent mea sidera coelo,
Sumere, quidquid habent pomaria nostra, licebit:
Nam totum quod terra creat, quod pontus, et aer
175 Protulit, addictum vestro sub jure manebit,
Deliciaeque nuent vobis, et honesta voluptas:
Arboris unius tantum nescite saporem.
Dixerat ista Deus: sanxit natura, quod inquit
Omnipotens. Mirata diem, discedere solem,
Nec lumen remeare putat terrena propago;
Solanturque graves lunari luce tenebras,
Sidera cuncta notant coelo radiare sereno.
Ast ubi purpureum surgentem ex aequore cernunt
Luciferum vibrare jubar, flammasque ciere,
Et reducem super astra diem de sole rubentem,
Mox revocata fovent hesterna in gaudia mentes,
Temporis esse vices noscentes, luce diurna
Coeperunt sperare dies, ridere tenebras.
176 Tot bona facta Deus non obliviscitur unquam,
Quae propter hominem fecit, sanxitque manere.
Huic Dominus pietatis opem subducere non vult,
Projicere nec plasma suum. Scit conditor aevi,
Esse nihil prorsus se praeter ubique rogandum,
Et nisi subveniat, succurrens non erit ullus.
Inde malo bonus est homini Deus, omnibus auctor.
Spes, opifex, dominus, rector, dux, arbiter, index,
Continua bonitate pius, virtute modestus,
Simplicitate bonus, et culmine celsior omni.
Ibant per flores, et tota rosaria bini
Inter odoratas messes lucosque virentes
Simpliciter pecudum ritu, vel more ferarum,
Corporibus nudis, sed nescia corda ruboris,
177 Quae pars membrorum secretior esset habenda.
Unde rudes scirent, quid moribus esset honestum?
Quod digitos, oculosque putant, hoc quaeque pudenda.
Publica jungebant affectibus oscula passim,
Nec rubor ullus erat, cum staret origo pudoris,
Illicitumque sibi prorsus nihil esse putabant.
Et bene credebant, quibus omnia jussit ad usum,
178 Arboris unius fructu sub lege negato.
Vomere non tellus, non rastro jussa domari,
Quaerere nec sudor fructus quocunque labore
Cogitur, aut campos aliquo de fonte rigare,
Imbriferis semper pluviis absentibus uber
Cespes, et arbitrio crescit fetura marito.
179 Praeterea solis datus est locus ille duobus,
Deliciis hominum tantum constructus opacis.
Non placidas sustentat aves, non ore cruentas,
Unguibus armatas nescit perferre volucres,
Omne genus pecudum nescit, genus omne ferarum.
Solus ibi irrepsit squamoso corpore serpens,
Fraudibus imbutus mortis, caput omne malorum,
Pectore vipereo mellitum ex ore venenum
Funereo sub dente parans spumante palato.
180 Ergo ibi livor edax contusum dente venenum
Invidiae mordacis habens sub fronte modesta,
Quaerit opem sceleri, per quam fallatur honestas,
Simplicitasque cadat, vel credula corda reatum
Incurrant non fraude sua, sed clade perenni.
Fortia corda viri non expugnanda per anguem
Praesensit pietatis inops, et conjugis aures
Aggreditur sub voce pia, sermone maligno
Insidiosus adit heu! mollia corda puellae,
Ingerit ore cibos crudeli funere plenos.
His semel assumptis reserantur lumina cordis,
Ac permixta bonis patuit doctrina malorum.
Poenituit nescisse dapes, et damna putantur
Temporis exacta spatia: procedere pejus
181 Ausum quippe nefas. Tentat seducta maritum,
Et capit insontem jam noxia femina victum.
Circumventa perit, sed circumscripta fefellit,
Nec circumscriptor serpens impune triumphat,
Nam postquam juvenis violata mente comedit
Funereos sine lege cibos in morte futurus,
182 Mox sapit infelix, quid pravum, quid sit honestum:
Cognita simplicitas, sed mox est corde fugata.
Membra pudenda putat partem, quae est prolis origo,
Et qua ventris erat digestio, turpis habetur.
Omnibus ex membris pars mundior illa putatur,
Noxia sola magis fuerat quae in corpore toto,
Os, aditus mortis, quam protulit, atque recepit,
183 Lingua suada mali: sed et aures limina mortis.
Viderat Omnipotens, homines didicisse pudorem,
Errantes per prata reos, foliisque tegentes
Fecundos artus: dant agnita membra reatum.
Illicitum fas ante putant, licitumque profecto
Creditur esse nefas. Hos increpat ore tonanti
Sacrilegos, qui jura Dei calcando profanant,
Dum quaerunt ullas foliis, vel rupe latebras;
Tunc magis obtunsi, cum credunt posse latere
Omne suum quodcunque Deum, cui cuncta patescunt,
184 Et merito, quia cuncta facit, fecitque jubendo.
Non fugit artificem, chalybis quae massa caminos
Sustineat, rubigo latens quae viscera ferri
Corrodat, quae missa semel fornace liquescat.
Hic non defossa prodit tellure metalla,
Promittit saxis, et non de pulvere gemmas.
Scit, quibus immittat mordaces fluctibus hamos,
Retibus aut pisces fallat scrutator aquarum;
Et male venturas sperat sibi nauta procellas.
Si pluvialis hiems, aut saxeus urgeat imber,
Non latet agricolam. Sub terris providus undae
Promittit fontes designans ante saporem,
185 Inspecta tellure semel. Sine flatibus ullis,
Sibila dum reticent, necdum serpente notato,
Praedicit Psyllus vim cujuscunque veneni.
Signa videt mortis medicus, reducisque salutis,
Et negat, aut spondet victurum judice visu,
Taedia laetitiae, vel gaudia luctibus indens.
Cur exempla damus homines praescire futura,
Cum, testante Deo, doceantur nosse, quod instat?
Natio viperea, clamans, mortalibus inquit,
Signa poli nostis, praedicitis: Imminet imber,
Et veniet, nec fallit hiems, nec tardat adesse.
186 Ecce genus hominum ventura scire probatur.
Nec mirum, Christi si sentit imago futurum,
Cum nos venturum moneant animalia multa.
Bucula, rana, grues, formicae, curvus, hirundo
Praedicunt pluvias, nec jam praesagia fallunt.
Quid res exanimes? testis ardente lucer a
187 Scintillare oleum, fungis crescentibus imbre?
An Deus omnipotens posset nescire latebras
Rupis, et ex foliis vestis contexta caducis
Aspectanti obstare Deo? Tunc voce retractus
Crimine femineo semet peccasse fatetur
Infelix conjux, in conjuge facta redundat,
188 Et reus accusat, sed non purgandus agebat.
Et sic participem propter solatia cladis
Conscius ascivit socius; ceu femina possit,
Ad scelus horrendum, vel saeva piacula mortis
Supplicio sociante duos, relevare reatum.
Credidit infelix: sed par sententia damnat,
Quos par culpa tenet: gradus illic temporis inter
Est tantum, nam causa ligat communis utrumque.
Exsurgit censura Dei pietate severa,
Et vitae, mortisque simul sententia fertur.
Supplicium infelix, quo mors datur, atque negatur,
189 Ultio vitalis cohibetur limine mortis.
Poena mori crudelis erat, sed vivere pejus.
Otia, delicias perdunt, discuntque labores,
Qui cultore Deo fructum telluris habebant,
Agricola dominus quam nondum verterat unquam.
Ipse rigator erat, sator, altor, messor, arator.
Offendunt hunc ambo pium: truduntur ab horto,
Perpetui flores nec sunt sub jure reorum,
Et vitae mors meta datur cum fine malorum.
Magna Dei pietas, venia qui temperat iras.
Vita gravis hominum subducitur impete mortis,
190 Quae recidiva magis conversis corde le urgit.
Mors mundanorum requies est certa laborum,
191 Et male viventi praestatur fine salutis.
Continuans quodcunque nocet pravumque bonumque.
Solus in aeternum Deus est regnator, et auctor,
Virtus trina Deus, triplex Deus omnis et unus,
De quo speratum conceditur omne benignum,
Et quaecunque jubet, praesumptio nulla fefellit,
Nec deest effectus faciendi tempore eodem
192 Quem penes et sensu praecordia muta loquuntur,
Et, lingua reticente, sonat super aethera sermo,
Ac mens pura Deum potius quam lingua precatur.
Ergo operis memor ipse sui Deus imperat ambos
Sedibus egressos placidis, dominentur ut orbi,
Ac totum, quod mundus habet, sub jure tenerent;
Et quod floret humus, viridis quod germinat herba,
Quod spicat messis, quod ramis parturit arbor,
193 Quod gemmant vites, quod amoena comantia frondent,
Flumina quod mittunt fontes, quod fluctuat aequor,
Quod pelagi trahit unda, fretum quod littora tundit,
Murmure quod venti flantes vaga marmora crispant,
Quod generant terrae, quod flumina, pontus, et aer,
194 Usibus humanis data sunt haec cuncta venire.
Ut similis qui factus erat de pulvere Christo,
His dominaretur cunctis sub carne creatis;
Corpora corporibus servirent cuncta subacta.
Spiritus interea servit sine corpore ventus,
Ventus agit nubes, in nubila crassior aer
Cogitur: hinc imbres veniunt, placidumque serenum.
Ventus aut fructus, et ventus spicat aristas,
195 Ventilat aestivo quas flatu mollior aura,
Deflorat fructus, et decutit arbore flores,
Flatibus accendit flammas, et temperat aestus,
Flatibus alternis redeunt commercia vitae.
Itque, reditque suos repetendo spiritus haustus.
Et reduci vento fibrae pulmonis anhelant,
Faucibus excurrens et naribus aura vicissim
Vitales animat per membra tepentia sensus,
Atque modo gelidis, calidis nunc flatibus ora
Illustrata vigent, et tangunt flabra palatum.
196 Non haec humanis tantum spiramina membris
Sunt data, sed cunctis animantibus aura recurrit.
Spiritus ille Dei, quo corpora cuncta moventur,
Omnia complectens agitat, fovet, inserit, urget,
Unde genus diversa trahunt et semina rerum,
Moles et immensa, mittenda e fonte perenni.
Artificis formata manu digesta vomuntur
197 Ordine cuncta suo: manet irrevocabile, munus,
Nec tamen intereunt pereuntia lege diurna.
Quis neget undifluos procedere fontibus amnes
Quorum jam reditus non unquam sperat origo?
Incessanter aquas licet evomat impete pleno,
Jacturam tamen unda negat sentire fluenti,
Omnibus hic mos est de flammis tollere flammas,
Nec minuit quidquam detractus ab ignibus ignis.
Damna aliena solent aliorum lucra parare.
Hi quaestus cui damna parant? in fomite flammae
198 Detractae cui forte jubar succiditur igni?
Nec carnale genus minuit fetura creando.
Ecce dedit homini plusquam sibi rex Deus auctor.
Formantur virtute Dei mas unus, et una,
Et multos creat unus homo, mansura propago
Maxima fit generis, quam parvula fudit origo.
Parva Deo fuerant succedere nata peremptis,
Ni consumpta daret post saecla resurgere vitae.
Sed ne sit fixum, reditus non esse sepultis,
Cordibus illorum, qui legis sancta profanant,
Annua conspiciant agris frumenta renasci
199 Mortua per sulcos terram findentis aratri.
Major et ex truncis surgit radicibus arbor,
Et foliis vestita viret redeuntibus annis.
Pampinus uviferae vitis sarmenta revestit,
Et gemmata rosis redeunt virgulta ruboris.
Ambrosio reduces rumpuntur cortice fructus,
Queis est vita fugax, et par cum flore senectus.
Fit rediviva virens et crinibus herba renatis.
Ligna renascentur reduci sub germine cuncta:
200 Quae nunc herba fuit, lignum jacet, herba futura.
Squameus exuitur stellato tegmine serpens
Pelle renascenti, rursus redeunte juventa,
Reptat hians anguis per sibila guttura pandens.
Frontibus arboreis amittunt cornua cervi,
Anguibus assumptis sed mox palmata resurgunt.
Aereas enudat aves jam penna vetusta,
Et nova subvestit reparatas pluma volucres.
201 Mortua praeterea caecorum lumina dudum,
Nube tenebrarum discussa, luce recepta,
Ad visus rediere suos, vultusque sepulti
Nocturnos perpessa dies oculatur imago.
Mortua pars hominis quoties, pars viva jacebat,
Funera viva gerens, vivax in morte cadaver,
Ac sine morte tamen vitali in morte perempta?
Et rediviva salus reduci per membra vapore
Nascitur, et calidus repetit vitalia sensus,
Ossa tenens, venasque ciens, udansque medullas.
Phoenicis exactam renovat Deus igne juventam,
202 Combustusque senex tumulo procedit adultus.
Consumens dat membra rogus sine sorte sepulcri,
Ignibus exstinctis jam mortua flamma resurgit,
Redditur ignis edax redivivo lumine candens,
Et scintilla volans incendia vasta reducit:
Et quod fumus erat, stridet jubar ignis anheli.
Igne vago rutilatur apex, fax caetera lambit,
Et cinis exstinctus gelida moriente favilia
Tollitur alta petens erecto crine vagatus.
Mortua lux sub luce cadit, perit aurea luna,
Atque per ascensus, et cornua colligit ignes,
203 Et dum caeca latet, reparato lumine fulget,
Mentiturque diem lux frigida, solis imago.
Lucifero redeunte polo moriuntur et astra.
Nuntius aurorae subductus morte diurna
Lucifer exstinctas reficit per sidera flammas,
Et nocturnus eques jubar emicat igne corusco.
Roseida puniceum spargens aurora ruborem
204 Ducit ubique diem, periturum noctis ab umbris:
Et tamen haec de sole perit, quo missa rubebat.
Sol oculus coeli, famulus super astra tonantis,
Cujus ab immensis languescunt sidera flammis,
Ni gelidis animetur aquis per caerula ponti.
205 Occidit ipse dies, super aequora sole cadente,
Aequore mersus obit, novus aequore mane resurgit.
Vespere nocturno radiata luce rubentem
Purpureis abscondit aquis, redditque diurne
Depositum natura suum sub nocte sepultum,
Mane resurgentem, de fluctibus orbe refecto.
Tot simul exemplis moniti, defuncta renasci
Credamus virtute Dei, qua cuncta creavit,
Et generata vigent sub nutritore Tonante:
206 Qui cum regna poli teneat stellantis, et alti,
Aera concludit, terram levat, aequora solvit;
Et totum capit una manus, quod sermo creavit.
Unus ubique Deus, dum jussio rumperet una,
Qui tantum pius est, quantum decet omnipotentem,
Et nulla virtute minor, nisi verberis ira,
Et voto, nam sponte bonus pietatis amore.
207 Quem mens pura juvat hominum, non victima supplex,
Ut se poeniteant sceleris mala vota reorum,
Et nova succedant animorum corda piorum.
Ille etenim Deus est, quem nulla retardat origo,
Cujus ab aspectu montes, et saxa fluescunt
In cineres, et pulvis erit, quae dura rigebat:
Qui, visa tellure simul, mox pondera mundi
Concutit, et subitum monstrat vaga terra tremorem,
208 Ac formidatos ostendit pendula motus.
Alveus expavit violento vertice torrens,
Dum reduces sentiret aquas, et sisteret amnem
Visa Dei facies, et marmora glauca fugaret
Gurgitis aequorei, quo mundus cingitur omnis,
Et pelago spatiante fretis, ac littoris aestu
209 Qui de thesauris ventorum flamina mittit,
Et frenat rapidas in tempestate procellas
Grandinis, atque nivis, qui novit, quae sit origo,
Qui dat fulmineos collisis nubibus ignes,
Qui laxas abscondit aquas, et continet imbres,
Qui scit, quo nitidus crystallus ventre creatur;
210 Candida materies, glacies duratur aquarum.
Qui noctes hiemis producit sole minore,
Et solis protendit iter flammantibus horis:
Qui lunae saltus statuit, solisque labores;
211 Qui roseis stellare nemus, vel floribus agros
Imperat; autumni qui dulcia poma saporat,
Et fragiles gemmis variat in vitibus uvas,
Ut cibus, et potus sint ubera dulcia musti;
212 Qui dat corvorum pullis alimenta, facitque,
Noverit ut vultur, qua sit regione cadaver,
Dux odor, atque sagax quem mos invitat ad escam,
Praepetis aut aquilae senio renovare juventam,
213 Quae rostro crescente famem tolerabat obunco:
Qui pascit, quodcunque creat, pietate parentis,
Vitae certa salus per mille pericula mortis,
Debilibus virtus, opulentia major egenis,
Auxilium miseris, spes, et defensio pressis,
Fessorum virtus, dans nutrimenta salutis.
Qui facit, aeternam mortalia lege latenti
Membra tegant animam vento spirante loquaci.
Qui lunae crescente globo jubet aequora crescant
214 Fluctibus adjectis, crescant cum fontibus amnes,
Crescat et inclusum capite genus omne cerebri,
Et minuantur aquae, luna minuente, liquentes,
Ac decrescente decrescant lege perenni.
215 Qui reges et regna domat, sternitque potentes;
Dejicit elatos, et mergit ab arce superbos,
Atque oppressores Deus opprimit, et pius ultor
Elevat elisos, et consolatur adactos
Luctibus et damnis, et vulnera saeva dolentes.
Est nobis vexata salus? pietate medelam
Impendis tu, sancte, tuam medicamine nullo,
Quod species terrena parat languoris ad aestus.
Spes hominum intendens, et vota precantia complens,
Aspice despectum, dejectum attolle parumper,
216 Confusumque juva, quia poenitet esse nocentem,
Ut valeam memorare tuas hoc carmine laudes,
Quas potero: nam nemo valet narrare creatus
Vel modicum facientis opus: quo mens mea clamat
Pectore contuso lacrymans, et voce fideli.
Obses sermo tuus nostro nam corde tenetur,
Quo te promittis nimia pietate parentem.
        LIBER SECUNDUS.
217 Omnipotens aeterne Deus, spes unica mundi,
Inventor, genitor, nutritor, rector, amator
Cunctorum, quae mundus habet, quae celsa polorum,
Quae coeli secreta tegunt, produntque parumper,
218 Sidereus quod ab axe globus super astra rotatur,
Pendula quod tremula vibrant face sidera flammas,
Et stellae sub luce latent, sub nocte refulgent,
Nuntius aurorae quod lucifer emicat ardens,
Ut fuget astra poli, fugiturus lucis habenas,
Quod calor est solis, quo splendet frigida luna,
Partita cum fratre vices, sua tempora lustrans,
Ne simul invadant mundum sine luce tenebrae,
Credaturque chaos spatio sub noctis adesse,
Quod tu, cum faceres mundum, virtute necasti.
219 Tu Deus inspiras, ut sol auriga vocetur,
Non quia vectus equis est quattuor axe rotato,
Sed quia perfectus sol quattuor ex elementis
Quattuor alternat solers auriga colores,
220 Permutat jussus sol tempora quattuor anni,
Non ausus transire vices sub lege perenni
Praefixas ditione tua, non ille vapores
Auget sponte sua, medios nec temperat ignes,
Aut gelidum dat forte jubar, nisi praeduce jussu
Imperii per saecla tui sine fine manentis.
Militia famulante sua servire fidelis
Oceano, mundo, vel coelo teste probatur.
Sic opus omne tuum visum est et non latet orbem.
Te, Deus, auctorem, te norunt omnia patrem,
Te pariter dominum, qui das exordia rebus,
Et finem sine fine paras, exordia nescis:
221 Spes hominum, rerum princeps, mundique superstes
Sanctus ubique tuus complectitur omnia princeps
Spiritus immensam penetrans per saecula molem:
Ut fusus aer, sic omnia contegit implens,
Singula per partes, generaliter omnia nutrit,
Totus ubique juvans, et totus ubique ministrans;
Quae vibrans natura dedit, quaecunque creantur,
Aut generata valent, haec spiritus ingerit almus,
Corporeos artus fovet, erigit, urget, et auget.
Continuanda manent, et succidenda labascunt.
222 Mentibus insidit, penetrat caput, ossa, medullas.
Pectora, cor, sensus, animam, praecordia, mentem.
Illustrat venas, oculos, et viscera replet.
Quid laedat, quem cuncta gerunt, quo cuncta reguntur,
Temporis, et spatii quem spiritus omnis, et ignis
Laudat, et aeternum venerantur cuncta parentem?
Nec coeli secreta vacant, quae spiritus auctor
Non habeat virtute tua, quae solis in orbem,
Lunaresque amplexa globos dominatur, agitque,
Quidquid habet pietatis opus, simul aethera complens.
Qui nihil est, nisi lege tua servetur in aevum,
Circulus haerebit, nisi jusseris ire meantem:
Et stellatus honos mox sphaera volubilis haeret.
223 Ac mutent elementa vices per circla morantes,
Et cadat ante diem sublimis machina rerum:
Sed tu lege tua retines, qua cuncta coerces.
Nam quis stare queat contra tua jussa reluctans?
Aut tibi quis reputet, si perdere jusseris orbem?
Quem ipse repente jubens solo sermone creasti,
224 Quo libuit genuisse Deum ante haec omnia Christum?
Semine quem verbo conceptum corde ferebas,
Quo sine non unquam fuerat mens sancta parentis,
Multa, profunda, potens, solers, pia, provida, perpes,
Simplex, celsa, levis, vibrans, immensa, serena,
Vivida, cunctipatens, mens innumerabilis, una.
Ergo Deo Deus est natus, de lumine lumen.
225 Corde sacer genitus mox constitit ipse parenti,
Et consors cum Patre manens, et Spiritus unus,
Trina mente Deus, Deus auctor, temporis expers,
Multiplici virtute potens, pietate modestus
Innumera, coelis, elementis, fluctibus, astris
Impendens, ut stare queant, famulentur, adorent,
Angelico de more preces sine fine canentes.
Omnibus his praestat dilato fine manere,
Ut vigeant homines, pisces, armenta, volucres,
Et pecus, atque ferae, quidquid natura creavit.
Quidquid et innumerus diversi sanguinis ortus.
Qui nasci dignatus homo, membratur in artus
Sanguine femineo concretus spiritus almus,
Fitque Deus post templa poli sub carne, figura
226 Passibilis, mortalis homo sine fine perennis:
Et tenuis per cuncta vapor, jam mollior ignis
Irrepsit, tenerumque parat per viscera corpus.
Induitur compage Deus, structura ligatur
Ossibus, et nervis, pinguescunt intro medullae,
Hinc cruor, hinc humor, solidatur musculus omnis,
Et caro plasmatur. Quid sanctus spiritus illic
Egerit, ipse potens novit, qui cuncta creavit;
Qualiter aure Deus, verbo fetante marito,
Virgineos intrasse sinus dignatur, et alvum,
Terrarum, coelique capax, atque ignis anheli,
Aeris, et pelagi, sed non capiendus ab isdem,
227 Claustra puerperii passus sub lege creandi,
Vel quaecunque subit diversi temporis aetas.
Haec fragilis natura jacens humana meretur
De pietate sua, qua non vult perdere mundum,
Quem fecit, sanxitque regens per secla manere.
Ergo ubi corporeos artus dominator, et auctor
Induit, haud coelum Patri servire reliquit.
Nam quicunque sapit, novit, quia sic tulit artus,
Et fuit in terris, ut ne coeleste tribunal
Linqueret omnipotens: nunquam sine Patre probatus
Filius, et genitor nunquam sine pignore dictus,
Spiritus immensus, sanctus, bonus, arbiter, index,
Tertius unus idem, primus, mediusque perennis.
228 Ast ubi terrenum sumpsit cum corpore pondus
Immortale genus, mortalia dura subivit:
Non nisi corpoream haec possent spectare figuram.
Nam quaecunque daret princeps miracula carni,
Sanctis haec homines eventibus acta putarent.
Adde, quod humanis vitium est generale catervis,
Hoc credant, quod visus habet, spernantque relata.
Credimus inde, Deum mundo venisse videndum,
Ut faceret virtutis opus. Per mille catenas
Mentibus obsessis insana clade furoris,
229 Spiritus impatiens animas quascunque gravabat,
Tabe fluens quaecunque cutis madefacta rubebat,
Ossibus, et nervis resoluta carne retectis
Praestatur de clade salus: reparare sepultos
Novit, et exanimes iterum revocare saluti.
Ipse oculos sanat caecorum: luminis usum,
Ignotumque diem mirantur nosse tenebrae,
Quem simul ex utero matris natura negavit.
Mortua pars hominis, pars altera viva jacebat,
Utque Deo visus, post sanus, et integer omnis
Redditur, atque calor vitalis in ossa cucurrit.
Quod de parte viri, fecit de corpore toto:
Praestitit orba parens, fleret cum funera nati.
230 Nec semel ista dedit, namque, ut sit virgo superstes,
Imperat, exsurgit vel Lazarus ante sepultus,
Quattuor exemptus transacta luce dierum.
Sanguinis insoliti solitus discurrere fluxus
De muliere perit, dempto simul amne cruoris.
Corripit hic febres, ventos compescit in undis,
Per quas Christus iter (stringit natura liquorem,
Cum miraretur), Petro veniente, peregit,
Fluctibus aequoreis Domini sub pondere victis.
Vertit aquas, ut vina fluant: mirabile donum,
Pocula sunt latices, et fluminis ebriat unda.
231 Copia panis abest, et copia panis abundat.
Millia virtutum sunt admiranda; sed ut quid
Miremur, dominum tantum potuisse polorum,
Discipuli, famulique sui cum tanta per orbem
Gentibus innumeris omnes fecisse legantur?
Et simul indociles, doctosque audire moneret
Supplicium post grande crucis, reditumque supernae
Lucis ad aethereos tractus, thronumque parentis.
Coelestis, veniens cum linguas funderet ignis
Spiritus, alme, tuus, nostro commercia mundo
232 Consona dissimili infundens sermone beatis.
Tu Deus es, quem terra tremit, quem mundus adorat,
Te mandante, pluunt nubes, et ab igne coruscant.
Surgere tu ventos, et crescere turbine facto
Praecipis, ut rapidae perturbent cuncta procellae,
Et mare caeruleum rapiant super aethera nimbi.
Tu rursus reprimis flatus, recidentibus euris,
Et mare purpureum tranquillo marmore tendis,
Ut post una fleti ludant super aequora pisces,
Horrida monstra natent, et bellua gestiat ingens.
233 Hoc est nempe fretum, quod se divisit, et haesit
In partes hinc inde duas: Hebraea propago
Impia regna fugit, Moseo principe gentis,
Rursus aquae reduces repetunt loca prisca fluentes.
Cum fugitiva manus de fluctibus omnis adesset,
Tunc demersus obit populus, qui saeva parabat
Israelitarum plebi, quae facta superstes
Vindice naufragio: tali sub clade aboletur,
Qui fuit ante metus, mox libera turba Tonantis
Mutatum miratur iter: via prisca salutis
Semita mortis erat, nec servans membra sepulcro.
Africus interea motus virtute jubentis
234 Illaesurus adest, nulla comitante procella,
Delicias portare parans novus ingruit imber,
Innumeras dat nimbus aves, datur esca polorum,
Angelica de parte cibus, sitientibus autem
Flumina petra dedit, nullo fodiente ligone.
Et ne plura loquar, tua sunt, quaecunque videntur,
Et quae nemo videt: tibi debent omnia, quod sunt,
Tu tamen ipse, quod es, nulli debere probaris,
Et quasi qui debet, sic omnibus omnia reddis.
235 Est tibi cura, Deus, de quidquid ubique creasti,
Ne tantum succumbat onus: stat cura minorum,
Et speciale jubes, tanquam generale, tueri.
Sic fit mater humus, qua germina cuncta creantur,
Sic mare velivolum mercator nauta vagatur,
Telluremque novam circumspicit impiger hospes,
Et complexus amat non cognitus advena cives.
Foedere concordi, quia vis, elementa tenentur
Tam longa connexa mora, sic juncta ligantur,
Ut disjuncta tamen concordi lite probentur.
Si disjuncta fiant, solvetur machina rerum,
236 Si conjuncta forent, omnis natura periret.
Tu, Deus omnipotens, nosti, quo feceris orbem
Semme, quo coelos, solem, lunamque creasti
Ex nihilo simul, esse tamen diversa putamus.
Ad nihilum reditura iterum sunt omnia, cum tu
Jusseris esse chaos solus mansure superstes,
Angelicis, hominumque piis venerande catervis.
Qualiter ergo labor nullus fuit ante jubendo,
Omnia cum fierent, sic nec labor ullus erit, jam
Jusseris ut finem cum plurima saecula norint.
Te Seraphim, Cherubimque Deum, Dominumque precantur,
Te chorus angelicus laudat, exercitus orat,
Thronus in excelsis humili te voce precatur,
237 Agmina te astrorum, te signa, et sidera laudant
Auctorem confessa suum, te fulmen adorat,
Te tonitrus, hiemesque tremunt, te grando, procellae,
Te glacies, nimbique pavent, te spiritus omnis
Personat, imber, hiems, pelagus, nix, frigus et aura.
Te tellus fecunda vocat, te suspicit aer,
Unda super coelos tibi supplicat, et polus omnis,
Flumina te metuunt, et fontes, stagna, paludes
Voce sua laudant, te nubila crassa coruscant,
Te lux alba dies, te nox obscura tenebris
Te bona temperies, te tempora cuncta precantur,
Ver, aestas, autumnus hiems redeuntibus annis.
238 Per te fetat humus, per te, Deus, herba virescit,
Frondescunt silvae, spirat flos, germinat arbor.
Messis aristatas acuit per culmina fruges,
Palmite gemmato post pampinus admovet uvas.
Et nunquam caritura comis frondescit oliva.
Te fera, te pisces, pecudes, armenta, volucres,
Turba cerastarum laudat, genus omne veneni
Sibilat ore fero, lingua vibrante trisulca,
Et tibi, quidquid habet, reputans debere fatetur.
Auctorem vitae gaudet stridore minaci
Materies laudare necis, poterasque creator
239 Non angues, non omne nocens permittere nasci,
Ut vitas hominum tantum mors una tulisset.
Sed nos quaeque rei cognoscimus omnia quare
Fecerit ista dari: data sunt per crimina nostra,
Quod praecepta Dei passim contemnimus omnes,
Quod peccatorum retinent tot millia vincla.
Nec modo peccatumsubrepsit moribus, olim,
Olim primus homo transcendit jussa Tonantis.
Ingratus, quia factus erat coelestis imago,
Jura potestatis retinens super omnia solus,
Et semper, nisi jussa Dei contemneret audax,
Mox quam factus erat nullo peccante creatus,
Peccavit. Quid nos miseri de crimine nati?
Principio nostrae peccator originis auctor
Damnatur sub lege necis, vel clade perenni.
240 Contigit, ut nobis similis, heu! poena maneret,
Nec similis nos culpa tenet: semel incidit ille
Una lege reus, nos multis legibus error
Contemptis retinet captivos sorte reatus.
Illud praetereo, quod parvi pendimus omnes,
Quod coelo, tellure, fretis, atque aere toto,
Ignibus aethereis, et lunae dignior orbe
Est homo, quem libuit per se formare Tonantem.
Nam diversa Dei solo sermone creantur.
Illaec voce creat, nos autem operosius aptat.
Cur non debuimus sontes pejora mereri?
Addo, quod innumerae pestes, mortale minantes,
Membrorum de parte sua dant saepe salutem.
241 Vipera quid praestet, cauda. et cervice recisa,
Quid serpens maculosa juvet, medicina fatetur.
Aspidis obliquae quid pinguia membra medentur,
Informis ursus, fulvus leo, quid lupus audax;
Et quodcunque malum vindex natura creavit,
Miscuit optandam dira cum morte salutem.
Quid quod mortiferis animalibus induit auctor,
Ut sentire queant, reddant sectantibus iras?
Et prorsus non sint non se vexantibus hostes?
242 Non pudet hoc homines: gens importuna probamur,
Justitiam retinente fera; proh! dedecus ingens,
Anguis agit ira morsus, nos improba turba,
Quamvis justitiam noscentes, temnimus actu
Plectibili: et veniam ignorantia jure meretur.
Forte sit et nobis haec excusatio certa.
Ne furtim noceant, angues quaeruntur in herbis,
Quaerimus immites et per deserta leones,
Ne gregibus pasti vastent cultoribus agros.
Sectatur venator aprum, cui retia figit,
Vinea ne pereat sub morsu dentis adunci.
Cervus ut occumbat, quaerit medicina medullas.
243 Quid nocuit passura lepus? quid dama, vel hircus?
Quos medicina jubet haec ut capiantur ad usus?
Ut sub fraude cadant venantum, aut cuspide ferri?
Quid pisces nocuere freti? quid turba volucrum?
Pervasit gens nostra fretum, pervaditur aer,
Ut capiantur aves ex nulla parte nocentes.
Quae natura negat, per nos elementa petuntur:
Per pelagus celebratur iter: sejunctus ab undis
Navigat, audaces quatiens super aequora remos.
Parva putant homines fluctus transire nocentes,
Insuper armati medias grassantur in undas;
244 Sollicitat glaucumque fretum mucrone cruento,
Et bellum ignotis transfert manus hospita terris.
Non sat erat, terrae tolerant quod bella cruenta,
Ut vel finitimus tantum produceret hostes.
Impatiens armata manus cur tela propinquis
Implicitant, peraguntque (nefas) civilia bella.
Nec solum civile sat est, socerosque, patresque,
Germanosque petunt saevo certamine fratres.
Nec modo tentatur noviter; primordia mundi
Horrendum doluere nefas, hominemque secundum
Conspexere pii perfusum sanguine fratris.
Gessit id impietas, cum primum conditur orbis,
245 Et quasi lex fuerit, miserum sic venit in usum.
Faucibus oblisis cadit a latrone viator.
Quid fur nocturnus pravo velatus in actu,
Ne capiatur, agat, ferro comitante per umbras,
Multorum nos saeva docent exempla priorum.
Quid quod adulterium dulces male venit in usus?
Incestique nefas agitat plectenda libido?
Invadunt plures alieni caespitis agros,
Et domibus junxere domos non jure modesto,
Ac promissa fides non custoditur amico.
Nobilium plures decepti fraude clientes,
Canities despecta senum, laesique parentes.
246 Jam genitos utinam tantum fera dextra feriret
Et tantum parvis fecisset culpa reatum.
Et necdum natos properant in ventre ferire;
Externos, pariterque suos furit impia mater
Conceptus damnare, sui nec cura pericli est.
Quae bibit impietas truculenta impune venenum?
Repperit hoc quis grande nefas, ut non sibi mortem
Hauriat hoc quaecunque bibit? Minus ecce noverca
247 Audet in externos genitos, quam mater agit rem.
Dextra novercalis jam natos mittit ad umbras,
Ante mori genitrix, quam nasci, pignora cogit.
Ne mala sufficerent, faciunt pejora nocentes.
Mortua quin etiam non linquunt membra quieti,
Sollicitant animas mortis jam lege quietas
Cantibus infaustis, herbis, atque arte nefanda,
248 Et responsa petunt tenebris de voce sepulcri,
Ut cantavit agens animam in pythone prophetae
Infelix Saul. Cur non graviora mereri
Omnia debuimus, qui sic peccamus inique?
Sol, lux, clara dies, luna, stellaeque micantes,
Vel quaecunque Deo famulantur sidera magno,
Militia praeclara poli, vel pontus, et aer,
Et tellus accepta Dei praecepta reservant,
Ac devota pie per saecula mille morantur,
Nec tam longa movet diversi temporis aetas,
Ut legem servare negent, aut tempora mutent
Contra jura Dei, contra praecepta Tonantis
Splendet sole dies, illustrat Cynthia noctes,
Et quasi gemmatum distinguunt sidera coelum,
249 Aestuat undosum pelagus, ceu fluctibus astra
Impetat, et terram spumis operire minatur.
Nec tamen egreditur transgresso limite punctum:
In sua regna furens confringitur, et redit in se
Aestus, et unda maris, validus licet excitet aequor
Ventus, et insani feriant sub littora fluctus;
Pendula caeruleum non audet scindere tellus
250 Invasura fretum, tantum contenta moratur
Tramite juncta suo, ripis mirantibus aequor,
In cumulos, montesque videns insurgere fluctus:
Nec pavet, invaditque, nec illa invaditur undis.
Est homo grande malum, legis transgressor, et audax,
Criminis inventor, scelerumque repertor, et auctor,
Immemor auctoris, mortis dux, germinis Evae,
Oblitusque sui patris, inimicus, et hostis
Omnibus, atque suus, solus sub tempore parvo
Transgreditur praecepta Dei: scelerata propago
Nascitur, ex fonte sceleris genus omne meamus,
Ex primo quicunque sumus nunc usque creati,
Non pietas, non ira Dei nos ulla coercet.
Saecula quod fuerant transacta ad tempora Noe,
Et scelus assiduum, vel saeva piacula mundus
Adderet, et nullus hominum retineret honestum,
Nec tamen ulla simul processit poena reorum,
251 Inde gigantaea moles praesumpta rebellat,
Sacrilega cervice tumens, quodcunque valebat,
Aut poterat, stolido sibi demens arrogat ausu,
Nil reputando Deo, per quem valet omne, quod exstat.
Despexit Dominum velut insuperabilis audax
Terrigena proles, meruitque infanda propago
Naufragium terrestre pati, dum littora nusquam
Terra, licet distenta, daret, quod flumina pontus
Obrueret, pontumque nocens absconderet imber,
Cum moribunda fretis silvestria cuncta natarent,
Et genus aequoreum pascens in montibus altis,
Ac pariter pelagus vastas gestiret in auras,
252 Agmina cum volucrum, quae protulit, unda necaret.
Cum grege nat per rura lupus, venator, et ursus
Mergitur, et nullos metuunt armenta leones.
Nam pavor unus erat, totum sors mortis habebat,
Nec qui fieret, erat, cunctos mors una tenebat.
Et solum emergens divino condita jussu
Enatat inter aquas cum mundi civibus arca,
Conceptu paritura simul juvenesque, senesque,
Et pueros, matresque pias, tenerasque puellas.
Una dies produxit avum, serosque nepotes.
253 Excepit pariter tellus natosque, patresque,
Aequaevosque facit diversi temporis ortus.
Non homines tantum fecundior arca refundit.
Pace quidem modico ditata est tempore terra:
Nam postquam pelagi cecidit tumor, unda resedit,
Diluviumque nocens alta suscepit abyssus,
Littora nudantur, montes, mare, flumina, silvae,
Apparent fontes, paulatimque arida tellus
Redditur, et redeunt cunctis iraeque, metusque
Jam tecta tellure feris gregibusque, avibusque.
Impia gens hominum scelerum mox vota resumit,
Et facinus reparare cupit; ne perderet usum
254 Criminis illuvies, et tanquam damna subiret,
Sic haerent delicta malis grassante reatu,
Sic passim redeunt ad saeva piacula mores,
Pertulit et stadium princeps impune vagari,
Ut revocarentur sociati crimine multo.
Sed postquam in pejus hominum procedere vidit
Pessima vota Deus, rursus ne perderet orbem,
Aut impune reos passim dimitteret omnes,
Eligit e cunctis, quos plus peccare videbat,
Supplicio censura Dei super astra coacta.
Et quia diluvium jam non dabit unda secundum,
Sulphureas his fundit aquas, nigrumque bitumen
Compluit, et flammis ultricibus imber adussit
Quinque cremans urbes, populos, et moenia damnat,
255 Ignibus aethereis succiso caespite cocto.
Pinguis et in cineres putrescit gleba soluta
Nos sumus auctores nostris, heu! cladibus omnes,
Pauperiem, gemitus, mortem, tormenta, dolores
Nos nobis facimus peccando sponte maligne.
Segregat Omnipotens merita pro moribus orbis,
Non sociant poenae, quos non junxere reatus.
Loth justus, famulusque Dei, sine fraude, fidelis,
Inter tot scelerum turbas pius unus, et insons
Eripitur de morte truci sine crimine visus,
256 Et servatus abit vitae melioris amator,
Qualiter ereptus Noe servatur in arca
Nec generale malum sensit specialior hospes.
Tot gens nostra malis nondum correpta vel audet
Criminibus laxare fores sine fronte pudoris,
Supplicia et scelerum non damnat prava, sed auget.
Hinc obscena fames, morbi, mors, luctus, egestas,
Taedia, bella, lues, clades, jactura, labores.
Nam sic factus homo fuerat, primordia nostra,
Ut volucres; pascendus erat sine clade laboris,
Vomere non terram proscinderet, atque ligone,
Non peregrina vagus rapidis deposceret undis,
Committens animam ventis, et fluctibus audax,
257 Sponte parans fructum, vinum et de fontibus uvae
In morem fluvialis aquae; longaeva liquores
Semper oliva virens, certo non tempore ferret,
Mella darent vepres, sentis sudaret amomum,
Omnis ager pigmenta daret vernantibus herbis,
Et rosulas proferret hiems, servaret et aestas
Lilia purpurea, flos omnis staret odore,
Nec marceret honos violae pallore decenti,
Non niger, aut albus tantum color esset in agnis,
Sed rubicunda daret pretiosus vellera sandix,
Lanigeras vestiret oves et muricis ostrum,
258 Fabula certa foret Phrixei velleris aurum,
Famam scenarum verax narratio ferret
Per populos, certamque fidem sine crimine tanto.
Viscera non terrae tantum pretiosa metallum
Servarent abstrusa nimis, nec gemma lateret;
Omnia sed passim facies telluris haberet,
Omnibus in terris regio non indiga mercis,
Vilior illa foret populis, portantibus euris.
At nunc plectibiles humanae mentis ubique
Dulcia subducunt mores, et amara ministrant.
Forsitan opponant homines delicta fatendo,
Angelicum peccasse genus, quod purior aer,
259 Et super astra polus, vel coeli regna tenebant.
Ante tribunal erant, ubi casta, et sancta viderent
Corporis expertes terreni ponderis omnes:
Et sic error eos tenuit, crimenque nefandum.
Quid homines miseri, fragili sub tegmine carnis
Captivos quos membra tenent, et corporis usus?
Sic vobis responsa dabo: Quid culpa aliena
Objicitur? purgare potest, quod gessit iniquus,
Alterius quodcunque nefas? scelus omne peractum
Respicit auctorem, socios, cunctosque ministros
Implicat, et solos facinus, quos inquinat, urget.
Inde magis mens nostra rea est, quod poena secuta est
Coelestes famulos, his nec gravis ira pepercit.
260 Sideris innumeri cecidit pars tertia coelo,
Cum duce pulsa suo; superum vindicta coercet
Agmina coelicolum, pereuntia clade perenni.
Militiae pars tanta poli districta sine usu
Debuerat nostros ultro compescere mores:
Et tamen in nobis nullus timor exstitit unquam.
Quis canis allatret, vibices si ora leonis,
261 Colla, caputque ferant, et sanguine fulva rubescant?
An solis pereunte die, simul objice terra,
Sidera despiciant umbram, qua cuncta teguntur,
Et superare putent crassas tenui igne tenebras?
Aut sitiente freto jactet se pellere rivus,
Quam nec magna sitim possunt sedare fluenta
Gurgitis aequorei, cunctus si fluctuet amnis?
Sed quia coelestis pietas veniale minatur,
Plusque coruscantes flammas, quam fulmina vibrat,
Aut si fulmen habet, montes, et culmina tangit,
Arboribusque caput, cedros, celsasque cupressos,
Ut terrore domet potius, quam clade profanos,
Est nobis contemptus atrox, animusque nocendi
262 Omnibus est nobis: pietas tamen alma Parentis
Indulgere volens cilo, quam punire parata,
Misit ab arce pium coeli per sidera Christum,
Qui virtute sua serpentis frangeret artes,
Per vexilla crucis hostis populando cohortes,
Praecipiti jactu quas celsa palatia coeli
Exsilio trusere gravi sub perpete culpa.
Expavit Judaea Deum post viscera matris
Maxima tot populis dantem miracula Christum.
Invida continuo, semet laesura, profanam
Sacrilega tenet arte viam livoris iniqui,
Et quaerit peritura dolos, quibus improba perdat
Insontem, sanctum rea, noxia, callida, fallax.
Et pretium dat turba: Dei commercia fiunt,
263 Discipulo vendente suo, funesta duobus.
Venditor infelix, sed non felicior emptor,
Pars pretium perdit, perdit pars altera mercem.
Proficit in nobis, qui non contraximus, emptus:
Sanguine distracti maculatur venditor, emptor,
Quo meus nostra sacri mundabitur imbre cruoris.
Ah scelus atque nefas! insontem turba reorum
Supplicio, quo digna fuit, cruce, verbere, ferro
Affligit, lethique vias, et limina mortis
Ingerit aeterno, cui lex ab origine mundi
Nec fuit initium nasci, nec finis obisse.
Ergo salutaris quod passio membra peremit,
Fecit abire diem, solis restantibus horis,
264 Et noctem sub luce dedit, rediere tenebrae,
Sed sine more suo, violata lege polorum.
Tum niger axis erat, quem lurida palla tegebat,
Candida sanguineum monstravit luna ruborem,
Cardine sub gemino nox importuna pependit,
Et planxit natura Deum, monumenta piorum
Clausa patent, plures mundo rediere sepulti,
Et vitam mors ipsa dedit; dum vita perennis
Limina mortis adit, Stygii tremuere ministri,
Effugiunt tormenta reos, in vita pepercit
265 Tortorum metuenda manus, lux funditur umbris,
Descensum comitata Dei, simul orbe fugata.
Tartarus infelix nunquam satiabilis umbris,
Et solitus gaudere neci, turbatur amare,
266 Et supplex augmenta dolet, nam damna futura
Haec augmenta dabant; animas, quas claustra tenebant
Carceris aeterni, redituras lucis ad usus
Infremit, et legem violari deflet Averni.
Luminis impatiens, ut jam remearet ad auras
Aethereas, orat Dominum, regemque polorum,
Ne gravet omnem Hecaten jubar insuperabile Christus;
267 Aut spoliet toto nigros simul agmine manes,
Ad superos revocans animas virtute parentis.
Tertius interea processit lucifer astris
Oceano splendente die, redit almus ab umbris
Rex reduci vita, magna comitante caterva.
Discipuli reducem laeti videre magistrum.
Inde reversus habere petit sua regna triumphans,
Dexter in arce sedens, consors genitoris amatus;
268 Judicio venturus erit post saecla futuro
Reddere mercedem cunctis, quam quisque meretur,
Ad dextram, laevamque jubens astare catervas,
Exigit ut meritum vitae pravaeque, bonaeque.
Si scelus est, et grande nefas tempsisse potentem,
Factorem temerasse suum quod crimen habetur?
Et tamen indultor mansit post funera carnis,
Poeniteat si forte reos, clementius audit,
Datque repente pius veniam, donatque reatum.
Juda miser veniam si vel speraret, haberet:
Sed memor infandae tamen et sine nomine culpae
Credidit infelix nihil jam veniale mereri,
Judicioque suo veniae subtractus abivit.
269 Redditur argentum, scelerata ad colla pependit,
Vix tandem justus, nam nec permansit avarus,
Suspensus obiit, se mox ultore severo.
Vincula rumpuntur, cecidit, crepuitque cadaver,
Viscera fusa fluunt, hinc cor crudele patescit,
Funestatque diem de corpore tabe madenti.
Legimus, innumeras veniam meruisse catervas
270 Judaea de gente reas, mortisque ministros
Optima perpetuae sumpsisse haec munera vitae,
Quorum Paulus erat caput exstans grande malorum:
Et tamen ipse fuit legis post crimina doctor;
Martyrium Stephano qui fecerat, inde recepit,
Et meruit plenam, quam contulit ante, coronam,
In se vera Dei confirmans verba probavit:
Hoc patietur homo, quod quisquam fecerit ulli.
Sed bonus excepit, quod tunc male fecit iniquus,
Quod populos, gentesque docens convertit eundo
Per mare, per terras, ut Christi nomen adorent,
Gentilesque deos, et cordibus idola pellant,
271 Mars cadat ex animo, pereant Saturnus et Arcas
Juppiter, atque Venus, Titania, Juno, Cupido,
Vel quicunque dii ficti sermone vetusto
Credantur nil posse, simul nihil esse probentur.
Solus ubique Deus, rerum fons, conditor, et spes,
Idem semper eris, quod et es, quod et ante fuisti,
Nil addens, minuensve tibi crescentibus annis.
Tempora mutantur, te nunquam saecula mutant,
Qualem prima dies, talem simul ultima noscet.
Cum te non caperent coeli, terraeque, fretumque,
Aeris et spatium, modico te corde reponis
272 Pectoris humani, conceptus mente fideli.
Exaudis, quod lingua tacet sub corde loquaci,
Ante futura vides, penes et te nulla futura,
Sint licet, Omnipotens, praesentia cuncta videntur,
Aut transacta magis nobis ventura creantur.
Sic peccaturos homines tu Spiritus auctor
Ante videns primum medicinam, sancte, parasti,
Quam faceres hominem: indulgentia prompta reatum
273 Praevenit, et facinus venia praecedit iniquum.
Christus enim datus est nobis, spes una salutis,
Qui nostra hic peccata lavet pius amne cruoris:
Et licet ipse ferat maculas et crimina nostra,
Immaculatus adest tamen agnus, et unicus haeres
274 Semper viventis, semper victurus et ipse.
Largitur peccata reis sine voce rogatus
Pectoris affectu, secreta mente, fide, spe.
Cum sit ubique Deus, semper praestare paratus,
Tardius accipimus heu! nostro corde morati.
Oderunt pia vota moras, festinus adoptat,
Ut praestet, si quae nos purget causa morandi.
Arbitrio posuit clemens Deus omnia nostro,
275 Libera mens hominum est peccare, aut vivere sancte,
Libera vota dedit, quando sperare velimus,
Credere si placeat, facile est nam posse mereri.
Credidit Abraham, Dominoque est factus amicus.
Confectus senio, membris marcentibus aevo,
Inter avos atavosque fuit, sed prolis egenus,
276 (Haud soboles Ismael erat) frustraque maritus
Officii genitoris iners; algente vapore
Germinis exstinctus cecidit genitalibus ignis,
Et fecundus amor, quem jam subduxerat aetas.
Nec solus steriles retinebat marcidus artus.
Femina deterius praemortua membra trahebat
Spes generis recidens, et vis materna peracta.
Augebat spem sola fides, praesumptio simplex.
Frigida progeniem senibus natura negarat.
Flebile conjugii portabant nomen inane,
277 Spes tantum juvenilis erat, crescentibus annis.
Affuit his prolem spondens cum gente nepotum.
Non hos certa fides, nec spes incerta fefellit.
Fecundus per membra vapor discurrit utrique,
Dulcior et gelidis irrepsit flamma medullis,
Miranturque senes redivivo fomite venas
In sobolem caluisse suas: animatus anhelat.
Inter membra puer vinctus compagibus arctis.
Intumuere sinus rugis pereuntibus alvi,
Dum tantum sit mater anus paritura prophetam:
Et sterilis, fecunda parens miratur, et haeret,
Sic uterum crevisse suum, tenerasque puellas
Consulit, et trepidans tanquam nova nupta requirit.
Saepe verecundos faciunt nova gaudia vultus.
Fructus honestatis datus est de ventre pudoris.
278 Sic licet unius genitor post saecla creati,
Gentibus et populis tamen est pater unus origo.
Omnis arena maris, vel flammea sidera coeli
Aequantur numero benedicti germinis apte.
Nam cui terra datur, et coeli sancta parantur,
Rectius aequatis geminis hinc inde elementis.
Sara, socerque simul Dominum petiere rogantes,
Illa virum meruit stabilem post funera septem,
Hic visum, fugiunt cum paupertate tenebrae,
Et gemino capit orbe diem, reducesque sereno
Lumine sunt acies post nubila crassa micantes.
David adulterii facinus homicida peregit,
Sed scelus agnoscens culpas impune fatetur,
279 Sic reus et veniam sceleri sub voce meretur
Credulus, et Domini famulus post, atque fidelis,
Attestante Deo, coelesti voce vocatus,
In tantum ut regem faceret post crimina natum
Ex eadem muliere virum, cui tempore partus
Omnia concessit merito genitoris amati.
Fleverat Ezechias: sub puncto temporis uno,
Et prece primori vitam, et tria lustra meretur.
Murmure sub tacito sterilem defleverat Anna
280 Materiem; fecunda redit per vota priora,
Et non est ultra vox exspectata secunda.
Hi solas fudere preces, jejunia nulla,
Nam nec tempus erat longum, quo vota piarent,
Cum nec plena fuit cunctis poscentibus hora,
Qua votum meruere suum pietate Tonantis
Quod vetus, atque novum duo Testamenta loquuntur,
Millia tot subito veniam meruisse reorum,
Pro quibus una semel vox est, aut nulla precata.
Exegit quid plena fides, et credula, dixi.
Quid non credentes mereantur, dicere cura est.
Incurrit culpam sancti pater ille Joannis,
281 Pontificis loca sacra tenens, magnusque, sacerdos,
Credere cunctatus Domini promissa Tonantis,
Angelico senior monitus sermone repente.
Mox vindicta datur per longa silentia linguae,
Donec ventris onus bis quinis mensibus actis
Fundatur de ventre puer sub sorte beata.
Tu, Deus omnipotens, rerum coelestis origo,
Tu pius, et clemens, et consolator haberis,
Tempore tristitiae major defensio pressis.
Erigit elisos, relevat tua dextra jacentes,
Confovet abjectos, et semper pascit egentes,
Pocula larga parans sitientibus alma ministrat.
Nescius irarum monitis, non clade coerces
Peccatum, sine clade reos clementior audis
282 Ante preces, veniaque juvas; non ira furorem
Excitat, ut jubeas vel juste occidere sontes.
Plus pius es quam justus: agis non ergo severus,
Errantes punis, sed mitis corrigis omnes
Sub pietate bonus, poenae cessante flagello.
Et quoties commotus eris, placidissimus exstas,
Nil immite jubens, levis est sententia coeli:
Rex pie, supplicium cunctis revocabile dictas,
283 Ut, si peccantes agnoscant corde reatus,
Et damnent meliore animo delicta priora,
Sint, quibus ignoscas, sed non semel ista relaxas,
Saepius indulgens, ostendens limina mortis,
Et revocans a morte truci, quos culpa premebat
Faucibus inferni raptas inducere formas.
Hi soli pereunt, semper quos esse profanos
Constiterit, sine fine mali peccare volentes.
Criminis et poenae limes semel unus habetur.
Et poteras servare malos pius usque senectam,
284 Ut damnare simul horrenda piacula nossent,
Et veniam sperare tuam, sed major habetur
Hic ratio, nam impune diu peccare nocentum
Si fuerit permissa manus, turbata repente
Mens insontis erit, mox poenitet esse modestum,
Optaturque nefas, et plus pia turba nocetur,
Improba quam rabies, atque improba vota fatigant.
285 Quid quod et erranti mora non brevis esse probatur,
Servaturque diu veniae, si desinat audax
Illicitum tentare nefas? nam gaudia coelo
Conversus dat quisque reus; sibi quisque medelas
Arbitretur homo, culpas sub voce relinquit.
Vox tua cum sileat, tua sed sententia clamat.
Erigis oppressos humiles, sternisque superbos,
Tu captivorum rumpendo noxia vincla,
Colla levas attrita jugis cervice soluta,
Et proceres servire facis, famulosque jubere,
Paupertate, jubes, opulentos turpis egestas
Urgeat, et ditas opibus bene largus egentes.
286 Ima levas, et celsa premis, praesumpta coercens
Atteris, et tenues adjecto robore firmas,
Jura potestatis retinens sub nomine vero,
Solus enim Dominus, Dominum qui non habet, exstat;
Vel cui cuncta patent, per quem sunt omnia, quot sunt,
Et transacta simul, quae sunt quandoque futura.
Qui dedit elysios justis, et tartara pravis,
Qui placidis, saevisque jubet procedere solem,
Et lunam, stellasque vagas, et sidera cuncta,
Imperat et pluvias nullo discrimine fundi.
Nec ratione caret pietas generaliter una,
Mercedem justis, injustis munera nobis
Prorogat, ut vel sic nos convertamur ad illum.
Illectos donis, non poenis mutat adactos.
287 Exspectat pia vota Deus, non thura requirit,
Victima sola placet purgatae mentis honestas.
Nec tamen expensis, sed puro corde litandus.
Pectore contritos, genibus cum pectore flexos,
Suppliciterque suos pandentes fletibus actus
Exaudit: nam si quis erit miseratus egentis,
Texerit et nudos, inopes defenderit, insons,
Contentusque suis, alienis non inhiarit,
Si impetrare velit, velut impetrare meretur,
Effectus faciles oratio pura reportat,
Quam non impugnat cujusque precatio tristis.
288 Et fortasse juvat pauper, peccata relaxat
Pastus et indutus, viduae, pupillus et aeger,
Et defensus inops plus, quam scis, quaerere possunt.
Vestibus, expensis, epulis de more Tabitha
Expendebat opes, miseris alimenta ministrans.
Nunquid ad annorum numerum cuicunque modesta
Addidit, et vitam longum produxit in aevum?
Et meruit tamen ipsa jacens post funera vitam
Amissam reparare suam, testantibus illis,
Queis proprias fundebat opes miserata rogantum.
Petrus enim medicus fuerat, medicina catervae
289 Paupertatis erant; coelis extorsit egestas,
Quod voluit. Nos turba rapax calcamus egenos,
Conferimusque nihil: forsan spoliamus avari
Pauperiem, si forte ferat quodcunque decorum,
Exspectamus adhuc, det pauper xenia nobis,
Afferat et praedam potius: de nobile pauper
Jam modo dives eget, cui confert indiga dextra,
290 Non sibi mendicans, quod divitis usibus addit
Quidquid agamus ad haec sceleris, fraudisque, dolique
Supplicio dignum, differt punire benignus,
Ut, si poeniteat, magis indulgere paratus;
Qui facit angelicas flamma crepitare cohortes.
Nam pia turba Dei sunt spiritus igneus omnis:
Quamvis ipse Deus se prodidit igne loquaci,
291 Cum jubar ignitum Domini rubus asper haberet,
Et lacrymas populi pro libertate gementis
Diceret ante suum Deus ascendisse tribunal.
Se tamen asseruit sublimibus alma potestas
Descendisse polis, ut quae captiva jacebat,
Litera turba foret, domini victura superstes.
Mox sua promissor perfecit verba fidelis,
Excussoque jugo deduxit per mare Rubrum,
Candida dux fuerat nubes, flammaeque columna;
Fluctibus aequoreis gemina de parte ligatis,
In scopulum pelagi jam non latrantibus undis,
Transierat salsos ponti sine remige fluctus,
Et pedibus siccis iter est navale peractum.
Laudavere Deum populus de morte natantum,
Sexus uterque Deo magnis in laude choreis
Certatim resonant, et palmis tympana pulsant,
292 Et celebrant, vincente Deo, saltando triumphum.
Non gladiis, jaculisque datis, missisve sagittis
Gens oppressa perit; sed tantum surgere jussa
Arma elementa Deo, nullum fusura cruorem;
Et tamen innumeras faciunt sine sanguine mortes.
Una eademque die populis datur ecce duobus
Ira furens, pietasque simul: sine nubibus ullis
Diluvio periere gravi, splendente sereno.
Omnibus ostendit Domini sententia lata,
Quid peccata creent, quid justi vita meretur,
Quid bona simplicitas, quid noxia vota reportent,
Quid pius, aut humilis, quid et impius, atque superbus,
Quid ferus, aut mitis, quid clemens, quidve cruentus,
Dapsilis, et largus, quid praedo, aut raptor avarus.
Agmina condemnant mores, atque agmina purgant.
        LIBER TERTIUS.
293 Luminis aeterni, lunae lux, lucis origo,
Orbis, et astrorum, jubar aetheris, aeris auctor,
Pax elementorum, naturae conditor, et fons,
Sideris innumeri numerus quem non latet omnis,
Nomina dans astris, et stellas cursibus aptans,
Immotosque jubens septem constare triones:
294 Axe licet volvente polos, stant sidera pigra.
Qui numeras cunctas, quas praefert littus, arenas,
Per freta cuncta maris totum quas continet aequor.
Omnia nosse Deum, quia condidit omnia solus,
Quis dubitet? Quod nosse jubes, coelestia norunt,
Quod tu scire vetas, ignorant omnia coelo.
Missa cadunt, hiemesque cient comitante fragore,
Verberis ignoti volitant per inape flagella,
Et rutila radians crinitum missile flamma
Justitiae monitor, sed plus pietatis amator,
Cels or excelsis, specie sed pulchrior omni,
Virtutum virtus, dulcedine dulcior omni,
Lucidior luce, vel lumine clarior omni,
Editor omnipotens, sed non tamen edite ab ullo,
Qui placidos pluviis das descendentibus imbres.
295 Sic annena datur cunctis animantibus esca,
Et na ura parens per tempora cuncta ministrat,
Sic plumis vestitur avis, sic frondibus herbae,
Sic calamos nutrita seges stans armat aristis,
Et tunicis vestita ceres pubescit adulta.
Sic viridis flavescit ager sine semine jacto:
Creditor extorquet sub vomere fenus arator,
Usura praestatur edax, centesima grandis
296 Redditur, ac parens votis credentis avari
Debitor exoptat millesima reddere lucra.
Non exactorem pudor inficit, aut dolor ullus
Afficit exactum: contraria vota duorum
Conveniunt, solusque dolet captator iniquus
297 Annonae, pretiique vorax, inimicus amicis,
Omnibus adversus, populis insontibus hostis.
Nam sua damna vocat mundi compendia pulchra,
Nil opibus propriis quacunque ex parte minutis.
Exstinctam dolet esse famem, bene dives egenus,
Semper avarus inops, pauper sub divite nummo
Aestuat, et custos alieni ruris, et auri,
Judicio punita suo mens semper avara
Dat poenas, animi quae sedem nescit amare:
298 Diligit haeredem, cui servat cuncta fidelis.
Nec bona praesentis hic tantum perdere vitae
Contingit miseris: perdunt bona cuncta futura.
Nunquid eris pius, alme Deus, jam morte perempto?
Illi quippe, magis qui proditur impius in se,
Et sibi, vel cunctis solatia tota negavit?
Nos exempla docent damnati divitis, ingens
Pauperis et requies, qui post sua membra beatus
Abrahae portante sinu per saecla quiescit.
299 Divitis exstincti tormenta exspectat egestas,
Immitesque vias alterna sorte rependit.
Serica quem tenuis, quem mollia lina gravabant,
Qui solet aestivum membris sudantibus ostrum
Poscere, deposito confractus murice denso,
Cujus et in digitis non sedit crassius aurum,
Et licet exiguae non ferret pondera gemmae,
Inter anhelantes tormenta ultricia flammas
Supplicium crudele luens exaestuat ardens,
Et tolerat, poscitque rogans, ardente palato,
Ut gelidum digito mereatur lingua liquorem.
Sed negat hoc immane chaos, crudele profundum.
300 Dividit inter aquas, et saeva incendia mortis,
Quae sine fine manent, et stant sub perpete nexu.
Et miser hic, qui dives erat, non vixit egenter,
Vestibus indutus Tyriis processit, et ostro,
Delicias convexit edax, reus inde vocatus,
Pauperibus miseris quod trux alimenta negabat.
Nam sibi dives erat dapibus conviva repletus.
Si tales damnare decet sub perpete poena,
Qui sibi, non aliis proprium defundere curant,
Quid passurus erit, qui nec sibi praestitit unquam,
Aut qui aliena rapit praedo temerarius audax,
Cujus facta gemens plangit spoliatus egenus?
Hi nam sunt, quos sola juvant convivia praedae,
Gutturis, et ventris curam sine laude ferentes,
301 Ignari, quia quisquis erit praesentis amator
Vitae, animaeque suae, non diligit ille, sed odit.
Contemptor vitae magis hic servator habetur.
Nil opus est praeferre Deo: sententia prisca est,
Summum crede nefas animam praeferre pudori.
Quam sit grande nefas animam praeferre datori,
Demere dum liceat, quidquid dedit, et cui confert?
Ergo Deum si corda colant, et mens veneretur,
Nil opus est praeferre Deo, Deus omnis amor sit
Ante animam, simul et vitae praesentis amorem
Postponat mens pura Deo, totamque salutem
Rejiciat, contemnat opes, patrimonia damnet,
Et securus erit vitae melioris amator
Temporibus sine fine datis, sine limite perpes.
302 Quod spectat finem, fragile est, totumque caducum.
Quam sit insipiens contemnere velle perenne,
Et modico quaesisse die peritura repente,
Abrahae doceant jam nos exempla parentis,
Qui natum senior susceptum tardius unum
Spe cito contempsit, jussus produxit ad aram,
Aptavitque neci nimia pietate cruentus;
Nudato mucrone pater, ferus ille sacerdos
Stabat in officio jam jam feriturus amatum,
Et pius immitis, non tristis fronte doloris,
303 Non lacrymis undando genas, non unguibus ora
Dilacerans; lamenta silent, et verbera cessant.
Nato peccati pietas secura minatur
Exitium: sine morte truci pro funere nati
Sic solum exhibito nata est immensa propago.
Hostia grata jacens, et victima mente quieta
Displicuit, placuitque simul, quia corde fideli
Et pater obtulerat, nec natus vota negabat.
Mox pater omnipotens arietem subrogat aris
Hostia praestatur non orbatura parentes.
Si deus ullus erat Saturnus falcifer unquam,
304 Hoc faceret, puerosque neci subduceret omnes,
Annua quos pietas flebat miseranda parentum.
Heu! non orbaret dilecto pignore patres,
Qui planctus, mortesque facit per vota rogatus.
Num verus Deus est, munus qui majus ademit,
Quam praestare potest? Cui natos praestitit unquam?
Nam Deus omnipotens, verus Deus, omnia praestans,
Non cupit insontum mortes, vitasque nocentum
Non cito consumit, veniae dum cuncta reservat.
Nam quod Isac jussit collum submittere cultro,
Non crudelis erat concessum auferre parenti
Per patris tam grande nefas, aut jura probare
305 Censuit amborum; non est tentator habendus,
Aut ignarus erat, quem mens humana lateret.
Cum ratione jubet fieri, quaecunque jubebit.
Sed voluit monstrare Deus, qua mente rogetur,
Qualiter omnipotens se vult, et jussit amari.
Ostendit cunctis, ut nil praeponier unquam
Debeat aeterno Domino, qui cuncta creavit,
Cujus amore pio sunt contemnenda pericla,
Vel quaecunque placent animis, et quidquid amatur.
306 Si jactura fiat, praestat compendia damnum,
Temporis exigui si sint dispendia vitae,
Semper at aeternae felicia lucra dabuntur.
Nec nudo sermone decet promittere tanta.
Quid pater Abraham, quid Isac meruisse leguntur?
Horum posteritas replevit gentibus orbem.
Barbaries nec sola datur de germine justo,
Et Romana manus hocce est de sanguine fusa.
307 Dat major gentile genus germanus, et hostis,
Et minor eduxit, qui munera pacis amarent.
Subjiciat quisquam. Sanctorum vera propago
Pacis amatores merito, justeque creavit.
Nunquid et immites, qui gaudent sanguine fuso,
Debuerat proferre simul feritate cruentos?
Haec illum responsa doment, faciantque silere,
Non agnoscit iners animi, rationis egenus,
Tempora quod mundi rebus sunt capta duabus:
Aut pax est, aut bella fremunt, quodcunque duorum
Alterutrum mox tempus habet, nec tertia res est,
Tempora quae teneat. Dedit ergo tempora princeps
308 Omnia perpetuo generi manifestius Isac.
Aetatem mundi retinens descendit origo,
Continuans dominata manet per saecula mundi.
Nec tempus retinet tantum, spatiatur in orbem,
Qua profert, tollitque diem sol, luminis index,
Qua nescit lustrare polos, qua flammeus urit,
Imperat et pelago; coelum possedit origo
Sancta prophetarum, tenet et loca magna piorum
Omnia possedit benedicti lata propago.
Sed nec solus erat, quem spes secura futuri
Egregie faceret praesentem temnere vitam.
Ignea tres pueros fornax exceperat ardens
Nomine pro Domini; sed mox tepuere calores,
309 Frigidus ignis erat, gelidis incendia flammis
Mirantur cecidisse, simul non fervor anhelat
Torridus, aut adytum lambebat flamma camini.
Crinibus ignitis jejuna alimenta recusat
Fastidita fames, rejecto fomite pingui,
Non fuit ignis edax: quem roris spiritus afflans
Imbrifer exstinxit, mitissimus angelus intrans,
Cujus erat similis divinae prolis imago.
Non vestis flammata viris, non crinis adustus,
Flamma nec extremae laesit vestigia plantae,
310 Conculcata licet toties gradientibus illis.
Illaesos pueros expavit Persa tyrannus:
Egrediantur, ait dominum confessus eorum
Plenius, atque suum solium jubet omnis adoret
Parthicus, imperio subjectus regis, et aulae.
Saeva Danielem rabies, atque ora leonum
Non tetigere pium, cui destinat insuper escam
Magna Dei pietas, jejuno utroque leone.
Quis petit, et vixit venator inermis arenam?
311 Amphitheatrales qui non tremuere furores,
Cum crepitante sono productus verberat auras,
Longius assistens Massylum ex arte lacessit,
Lintea fluxa trahens: venabula longa tenentur
Poplite subnixo, duro sub pelle lacerto,
Inguinibus strictis, nudato pectore sursum?
312 Cum residens caveis inter spectacula festa
Vota facit populus, valido ne bestia morsu
Sanguinis humani sanie perfusa madescat.
Quando duos pariter suscepit arena leones,
Praesidio si porta fugae spatiosior obstet
Clausa, patensque simul bisseno cardine verso,
313 Hinc vir adest, atque inde fera, stantunus ad unum.
Hinc armata manus ferro, hinc dentibus ora.
Et tamen auxilio supra caput imminet alter,
Morsibus illisis ne bestia membra jacentis
Vexet, et horrorem faciat dilecta voluptas.
Quis, rogo, tam saevas rabies compescere vindex
314 Armatus praesumpsit homo? clarissimus ille
Alcides, quem monstra ferunt domuisse nefanda,
Qui virtute polos meruisse est dictus, et astra,
Vix unum exstinxit captum per colla leonem,
Si tamen huic verax per saecula fama locuta est.
Sed hic plena fides hominis pietate Tonantis
Exegit virtutis opus, miracula summa.
Ille Dei famulus fuerat, non sorte Dianae,
315 Quae solet insontum fuso gaudere cruore,
Sanguinis humani nunquam satiata, catervis
Hospitibus caesis, humana tabe madescens
Taurica per Colchos crudelis virginis ara.
Petrus apostolico digne subnixus honore,
Discipulus Domini, crucis almae signifer et dux
Gentibus innumeris positus sub lege fideli,
316 Retia post pelagi vilissima piscis aquosi
Praeco Dei solers, et veri dogmatis index,
Janitor aethereus, vel primus in orbe sacerdos,
Temporibus nostris Christo regnante tonanter,
317 Quanta, docens populos, turbis miracula fecit,
Impendens Asiae nulla mercede salutem,
Europaeque simul nixus virtute magistri?
Et ne Roma diu nesciret munera Christi,
Hanc, Paulo comitante, petit, pia jussa sequendo.
Exorans precibus Magum per celsa volantem
318 Simona mendacem sternit, spectante Nerone.
Ficta Dei proles nimia est collapsa ruina.
319 Sic imitatorem sed non imitabilis ignis,
Fulmina mentitum, perculsum fulmine vero
Sacrilegum cecidisse ferunt Salmonea regem.
Ecce, quid alma fides exegit ab arce Tonantis,
Ut vitas, mortesque daret sermone fideli.
Mors cita, vita redux, verbo mandante, recurrit.
Naturae famulatus adest servire paratus,
320 Obsequitur, Dominique vices cognoscit agentem.
Exigit hoc simplex spes, vox pia, vota fidelis.
Omnia nam constat precibus cito posse mereri,
Vivere quos libuit sub tali tramite vitae.
Quod si cuncta velim miracula currere solers,
Non mihi sufficient mortalis tempora vitae,
Multa licet maneant sub quovis limite longo.
Sed ne forte legat haec carmina nostra profanus,
Quem lateat lex sancta Dei, nec credulus exstet,
Impendat quid pura fides, praesumptio simplex;
Nec tamen aeternum modico pro tempore quaerat,
321 Et neget, Abraham tantum fecisse beatum,
Vel quoscunque docet sancta Scriptura fideles:
Historias currant Danaum, gentisque Quirinae.
Qua pro laude sua, vel qua pro regno alieno,
Mentibus infectis animosae cladis amore,
Ausi omnes scelerare manus de morte suorum,
Aut certe de strage sua. Menecea Creontis
322 Statius ostendit, qui fuso sponte cruore,
Ut pater orbatus furiarum regna teneret,
Thebanos proprio perfudit sanguine muros.
Si consanguineos scelus est jugulare propinquos,
Est furiale nefas in se convertere ferrum.
Hoc facinus nec nomen habet, sed nemo profecto
Miretur hominum tam saeva piacula gentis.
Non aliter potuit sceptrum transire profanum
Ad successores, quod gesserat Oedipus unquam.
Jam ferus ipse Creon locastae proximus haeres,
323 Et germanus erat: quasi lex est ipsius aulae
Criminibus, lacrymisque ducum sua regna dicare.
Codrus Apollineae tripodis responsa requirit:
Accipit infelix, alieni causa triumphi;
Vestibus indutus famuli petit arma tyranni,
Nam cui bella negant, fecerunt jurgia mortem:
In dubiis mors est inopem simulare tyranno.
Ausa Leonidae, nocturnaque bella legantur.
324 Castra inimica petens invasit nocte silenti,
Et fuit una cohors tantum munita tenebris.
Nox erat umbo viris, manus haec confusa periclis,
Spe mortis praesumpta suae; qui luce repulsa
Millenos petiere viros spernendo salutem.
Invadunt populos, obscura strage cruentant,
Dum nescit quem quisque ferit, cui quisque repugnat,
Obtruncat socium, carum prosternit amicum,
Amputat ignarus fratrem, jugulatque propinquum.
Dum pater obscura defensus nocte putatur,
Sic ibi procubuit nati pietate peremptus.
Viveret, et vitam longo produceret aevo,
Ni sobolem genitor nimiae pietatis haberet:
325 Foedere namque reus punitur crimine sancto,
Nec reor, esse nefas Persis occidere patres,
Quos sua jura probant thalamis asciscere matres.
Ara Philenorum Libycas possedit arenas.
326 Portio telluris fratrum concessa furori,
Solis adusta rotis, nigris infecta venenis,
Ignibus aethereis, gelidis obsessa cerastis,
Inter serpentum glacies, atque aeris aestus
Ignorat mutare vices per tempora tellus,
Puniceum retinens ingenti sole ruborem.
Illic securi spatiantur ubique chelydri,
Defendit quos flamma nocens, quos terra perusta
327 Tot desertorum, quorum sub jure tenentur.
Quid facerent fratres, si florea rura petissent,
Si tellus fecunda foret nimis ubere glebae?
Aut si vipereis non esset noxia tellus
Flatibus, et nullas mandarent sibila mortes?
Nonne pererrantes issent, qua flammeus axis,
Extendit qua zona polos rubicunda colore,
Aut hiemis glacies aeterno frigore tristis
328 Semper anhelantis torpet ignara vaporis?
Haec plaga germanos nunquam prohiberet euntes,
Limite sed posito niveas mensura pruinas
Finderet, et Scythicas retineret tracta paludes,
Quae Romanus amor patres implere coegit,
Dicere, si valeam, vero sermone probabo.
Optima nam vindex exempla, ac pessima Brutus,
Horror amorque novus, civis pius, impius auctor,
Jure pater patriae, natis et regibus hostis,
Atque pudicitiae laesae castissimus ultor
Post regale nefas, quod castae gessit adulter,
329 Invasor thalami genialis, praedo pudoris.
Quod scelus admisit, postquam fera regna tyranni
Expulit, et gemino perstrinxit consule Romam,
Annua festivis disponens fascibus acta?
330 Regia bella gerens, naturae bella peregit,
Membra cruore suo perfudit ab hoste reversus
Consul, et in sobolis vertit pia colla secures
Hostibus aptatas, funesta fraude profanas,
Civibus hostiles, orbatricesque suorum.
Ibat in exsequias juvenum exsecranda senectus,
Unus erat vitae natorum, et funeris auctor.
Hoc scelus admissum tam saevo crimine non est.
Dulcis amor patriae, qui patrem fecit amarum,
Aut fecit non esse patrem jam prole perempta.
Pro quibus arma tulit, hoc se qui pignore privat?
331 Alter erat senior, qui natam perculit ense,
Quando dolens genitor planetus de pignore fecit.
Praevenit affectus, ne corde premenda libido
Tolleret ingenti cum libertate pudorem.
Causa pudicitiae naturae jura diremit,
Libertatis amor vicit pietatis amorem.
Immemor hinc generis factus, non immemor Urbis,
Sanguinis oblitus fecit de patre novercam.
Virginis eximiae pater impius esse recusat,
Ne sit avus famuli, pondus ditionis honestas
332 Extimuit; formido fuit lasciva voluptas,
Illicitosque thoros obsceno crimine captos
Horruit iratus: gemitus, vincente dolore,
Fudit virginei truculentus funeris haeres.
Libertatis opus solatia planctibus egit.
Militis armati tantum potuisse dolorem,
Mirantur populi; quia captus amore pudoris
Hostis erat generis, prolis mors, sanguinis haustor.
Quid Torquata manus? nato pro laude periclum
Intulit ostendens, quae sit censura parentis.
Nam neque culpa fuit. Patriae pugnando triumphum
Vulneribus dedit ille suis, quibus hoste perempto
333 Contigit exstingui, tanquam superata juventus.
Quamvis nemo sua stravit post bella cohortes,
Relliquias cladis gladio feriente necavit.
Addo, quod invictum, dantemque ex hoste tropaea
Moenibus eripuit patriae de clade duelli.
Quis, rogo, dux poenas unquam est victoribus ausus?
Aut quis adoratum, populo laudante per urbes,
Inter victrices audax post bella cohortes,
334 Atque triumphales post horrida praeliacurrus
Percuteret sublime caput, lamenta triumphis
Jungeret, et laetis misceret tristia rebus?
Oppressit votiva dolor, festiva recedunt,
Publica funereo turbantur gaudia luctu.
Poenituit vicisse ducem, cui gloria mortem
Intulit, et miles bellorum prospera flevit.
Dum lueret victor poenas virtutis honestae,
Maxima justitium victoria grande paravit,
Vindicat hostiles gemitus fera dextra parentis,
Sanguinis ingessit pietas inimica dolorem,
335 Barbara quem rabies hostili cuspide missa.
Pullati proceres, vadimonia nulla fuissent,
Crinibus effusis lacerasset pectora palmis
Illustris matrona dolens, plebeia lacertos,
Scinderet ungue secans vultus pia turba modestos.
Ut quondam Iliades fleverunt Hectora matres,
Nympharum ceu turba suum tunc planxit Achillem,
336 Ut Brutum planxit moesta cum plebe senatus,
Non aetas, non sexus erat, qui funus acerbum
Non gemeret reputando suum: Torquata propago
Sic est plancta diu scelere prostrata parentis.
Scaevola flammipotens dextram contemnere dignus
Constituit punire manum, licet ipse fefellit,
Non manus, audaces animos: plus praestitit error,
337 Ut sine morte ducis vir tantum laudis haberet,
Non Romana nurus doluit per bella maritum,
Non genitor natum planxit, non nata parentem,
Non orbata parens deflevit funera nati,
Non Germanorum mortes flevere sorores.
Nec bellum pax ulla ligat, pretiumve redemit:
Una manus bellum tantum compressit inermis.
Quid? Romanus eques vasto telluris hiatu
Praecipiti jactu demersus sponte per umbras
Curtius ingemuit, cum vivum terra cadaver
Sorbuit, armato deterrens funere manes?
Fortis, et incolumis populo mirante sepultus
Vir galeatus adhuc ferrato corpore visus
338 Inter tartareas sic descendisse tenebras.
Pallida gens Erebi, poenarum portio tristis,
Tertia sors, quae lucis inops damnata laborat,
Credidit, Alcidem praedam repetisse secundam,
Aut alium vatem casus revocasse sinistros,
Amphiarae, tuos, quem perfida vendidit uxor.
Quid Romana fides? Legatio Punica misso
Consule testatur. Reditu promissa fideli
339 Regulus implevit, horrendae mortis amator,
Otia contemnens, magnum cum plebe senatum
Compulit infelix ad inexorabile pactum,
Captis lege data, poenarum ut vincula ferrent.
Immemor uxoris natos contempsit, et Urbem,
Libertatis opem nec ferrea vincla tenebant.
Captivum tum forte ducem jam liber agebat
Inter patricios, praetores, atque tribunos
340 Plebis adorandae, domuit quae viribus orbem.
Institit occidi, ne esset post bella superstes
Hostis Elissaeus, quem par fortuna tenebat
Cum duce Trojugenum: qui pacta luce reversus,
In sua membra furens, tormentis intulit artus,
Pervigil exstingui gavisus lumine nudo,
Ut plus terreret Tyrios de morte minaci,
Quam gladiis, cum bella daret, pugnamque cieret:
Mox senis emeritum formidavere cadaver.
Intemerata fides ad quae fera bella Saguntum
Compulit, atque tamem, vel saeva incendia mortis?
Annibal inclusis, nullo surgente reatu,
Praeter quod fuerant humanae gentis amici,
341 Crimen amicitiam reputans, pro laude periclum
Intulit, et poenas exegit ab urbe fideli,
Perfida quas lueret sub justo vindice turba.
Intoleranda semel toleravit mensibus octo,
Quae nec sponte fidem violat, nec clade coacta:
Victa caterva tamen, gladios ut vinceret hostis,
Incendit patriae populum cum moenibus urbis,
Et sibi dat cum morte faces, secura sepulcri
Poscit ab igne neces, hostis sua mira triumpho
342 Subducens, et colla jugo: rogus omnibus unus,
Moenia sunt patria, et tumulus, cinis omnibus idem,
Signorum vis magna, ducum monumenta soluta
In cineres jacuere suos cum moenibus urbis.
Nec juga Romani fuerant metuenda senatus:
Parcere victor amat, sed debellare superbos
Urget, et hortatur veniam implorare, suetus
Pacis, et armorum similes portare triumphos:
Invenisse magis, cui dent post bella salutem,
Quam bellis punire volunt. Sic urbs tamen illa
Libera cuncta sua flammis civilibus ussit,
Non iram metuens clari post bella senatus,
Sed veniam: qui liber erat, servire recusat,
Et pavor est Afro dominanti subdere colla.
Mentibus ingenuis nec tunc promissa patebant,
343 Quae nos aeternae speramus munera vitae.
Sed ne forte viris tantum data verba putentur,
Et quasi sexus iners fragili sub corpore mollis
Laudis opus metuens, ne sit sibi fama superstes
Tormentis, sequitur quae vita aeterna, recuset
Plurima dona Dei, laudis mala femina summae
Materiem retinere potest; audacius illis
Deprensis nihil est, animos de crimine sumunt,
344 Datque nimis grandem mulieribus ira furorem.
Unde igitur furiale nefas assumere possunt,
Inde pios animi rapiant sub pectore motus,
Et faciant, quod honesta decet, quod fama pudoris
Exigit, et vitae prodest sub laude futurae.
Judith Holofernem castissima finxit amare,
Castra ducis metuenda viris ingressa virago.
Inter belligeros fremitus, et tela cruenta,
Inter et ensiferas saevo sub marte catervas
Ingreditur vestita fide, vestita pudore,
Et quod tanta manus non est aggressa virorum,
Nocte sub obscura perfecit femina sola,
Et duce truncato viduavit castra tyranni.
345 Quae caput apprensum proceris portavit ad urbem:
Civibus una dedit cum libertate triumphum.
Femineo mucrone perit dux fortis et audax,
Quem non bella domant, domuit promissa voluptas,
Haec sperata licet, non est perfecta libido:
Et certae noctis poenas persolvit adulter,
Impollutus adhuc nullo sub crimine facti.
Semiramis dulces, Nino viduata marito,
346 Invasit thalamos et regnum prolis amatae.
Exhibet infelix incesto pectore matrem,
Et sibi socrus erat fili turpissima conjux:
Bella diu gessit juvenem mentita sub armis.
Quis neget iratae Tomyris crudelia bella
Cum duce Persarum Cyro sub laude peracta?
Ultrix facta sui post tristia funera nati,
Dum regale caput dimissum sanguine multo
Clausit in utre cruor, quem mens furiata dolore
Fuderat, innumera juvenum cervice recisa.
Casta quod Evadne fecit Capaneia conjux,
Dum post sulfureos jaculati fulminis ictus
Ignibus appositis arderent ossa mariti,
Conscendit mox viva rogos, viduamne vocamus,
Quae simul infernas cum conjuge venit ad umbras?
347 Dives Dido fugax, exstincti conjugis ultrix,
Urbis Elisaeae perfectis moenibus ample,
Ipsa pyram manibus propriis construxit, et aram,
Quam pedibus furiata suis conscendit, et arsit.
Impulit ad flammas accurrere funere vivo
Aut amor Aeneae, aut venientis terror Hiarbae.
Quid formosa nurus, populo spectante, pudica
Post maculam thalami Lucretia casta peregit,
Quam tulit infelix, alieni poena pudoris?
348 Ut rea procubuit, nullo surgente reatu!
Concidit ense suo, mansitque superstes adulter,
Qui solus feriendus erat mercede pudoris.
Millia femineis numerantur ubique catervis
Exempla scelerum modicae vel laudis amore:
Aut certe fecere pie pro numine vano
349 Conficti sermone Dei, quem fabula mendax
Extulit, et miseros incassum orare coegit,
Unde nihil lucri, sed vitae damna tulere,
Cum sit nemo Deus, nisi noster ubique tremendus;
Omnia praecepti solo sermone creantur
Ipsius imperio, per quem sunt cuncta per aevum.
Ecce Deus verus, de quo nil fingitur, in quem
Fabula nulla cadit, quem nunquam verba diserti
Exornant, aut sorde notant, cui tempora nil dant,
Aut relevant, currente die: qui saecula mutat,
Nec mutant hunc saecla tamen, quia, quod fuit, hoc est,
Hoc erit aeternus: qui praesens constat ubique,
Omnia cum tollat, minuatque volatile tempus,
350 Incrementa Deus, vel decrementa recusat;
Idem semper erit, nunquam mutabilis aevo,
Qui cum sit dominus, se vult tamen esse parentem.
Exhibet, impendit, praebet, testatur, adoptat
Nos genitos vocitare suos: nos ergo fideles
Vivere debuimus, tanquam factoris imago,
Quos deceat factura Dei pietate magistra.
Rex pie, bellantum comitata potentia supplex
Fit, quodcunque jubes: effectus jussa sequuntur.
Stat famulans natura Deo, constructa elementis,
Nescia, quid jubeas, donec praecepta repente
Audiat, et Domino citius parere laborat,
Exsultans jussisse sibi, gavisa ministrat,
351 Perficit injuncta placido sermone jubentis,
Et rerum natura parens famulata tremiscit
Per quem celsa poli, tellus, mare, sidera constant,
Et gestit servire pavens. Quota portio rerum
Nos sumus audaces, ut contemnamus acerbe
Imperium coeleste truces? praecepta sequatur
Nostra, Deique simul, qui vult, sua vota venire.
Cum nos jussa Dei fieri contemnimus ultro,
Nec sumus ignari, quid sit fas, quidve nefastum,
Gens scelerata sumus, nil de pietate merentes.
352 Quorum primus ego plus quam peccator habendus.
Quando fatebor enim, scelerum simul esse reatum
Pectoris, et carnis? non si mihi ferrea vox sit,
Ora tot exsurgant, quot dentes ossibus albent,
Aut mihi sint linguae, quantos caput omne capillos
Pectinat, explebo numerum sine fraude fidelem.
Sed satis est dixisse reum sub crimine cuncto.
Quod tua jussa vetant, solus peccasse fatebor,
Omne, quod horrescis, non me fecisse negabo.
Quid prodest cuicunque nefas celare peractum,
Cum judex, et testis ades Deus unus, et idem?
Sacrilega quasi mente putem, non omnia nosse,
353 Aut aliquid nescire Deum. Sibi fraude nocebit
Mens mea quod reticet, cum, si confessio simplex
Indicet admissum, venia sperata sequetur.
Qui negat, ipse sibi veniam jam sponte negavit.
Ergo ego confiteor miseranda mente reatum
Plenum, grande malum, non uno crimine partum.
Nam scelus omne meum numeros superabit arenae
Littoris, et pelagi vincent mala nostra liquores.
Non puto diluvium tantos punisse reatus,
Quantos ipse gero culparum pondere pressus.
Flumina me scelerum rapiunt, quatiuntque procellae,
Et peccatorum torrens simul obruit unda;
354 Me delictorum merserunt fluctibus amnes,
Usque animam venit unda meam, gravis horror aquarum.
Hei mihi! quod facinus non uno tempore gestum,
Ut mea facta luam, tempus convenit in unum
Nunc ubi sit pietas, ubi sit miseratio prisca,
Aut tua quo, Domine, clementia nota recessit?
Oblitusne mei es? precor, obliviscere ne me,
Omnipotens, sed facta mea: gravor undique pressus,
Vincla ligant, tormenta domant, consumit egestas;
Ludibrium generis, dolor omnibus, atque inimicus
Factus, et exutus magna de parte bonorum,
Crinibus intonsus, pannis squalentibus usus;
Notus et ignotus desunt, abiere parentes,
Me quibus impendi, mox dedidicere propinqui,
Vel quicunque fuit, subito discessit amicus.
Agmina servorum fugiunt, tempsere clientes,
355 Nec doluere meam tanta sub clade ruinam:
Irascente Deo, solatia cuncta negantur.
Hoc superest, ut vita cadat, nisi parcere mitis
Jusseris afflicto, quem sic fregere dolores.
Punisti errantem, nunc jam miserere fatentis.
356 Poenitet en peccasse nimis, jam parce flagello:
Nam nequeo tolerare miser tot cladibus actus.
Aspice, quaeso satis, precibus ne clauseris aures
Nostris, sancte, tuas, qui das praecepta benignus,
Ira hominis cum sole cadat de corde furentis,
Et veniam nox ipsa ferat: qui praecipis, ut sit,
Fac fieri, quod et ipse jubes, miserere rogantis,
Et lacrymas intende meas, quas fundo diurne:
Tristis, et extenso prostratus corpore plango.
Me miserum! qui tanta fero, cui tanta parasti
Supplicia scelerum: merear licet acrius uri,
Munere percipiam Domini, redeunte favore,
Quidquid amara dies et tempora dura tulerunt.
357 Lucem redde, precor, qui tempora subtrahis Iob
Aspera, restituens quidquid malus hostis ademit;
Arida qui reparas antiquis mortibus ossa,
Quae membris rediere suis, clamante propheta,
Atque homines factura jubes reptare, cruoris
Humor ut absumptas intraverit ante medullas.
Nascuntur venae, jam nervis membra ligantur,
Jam tegit ossa cutis, multos distenta per artus;
Quaerunt colla caput, constringit guttura cervix,
Verticis eximii replentur et ossa cerebro;
Inde duces oculi gemmato lumine vibrant,
358 Et palpebra tegunt luces, mundantque fenestras:
Scena capillorum, fundens a fronte coronam,
Tempus, et omne caput vestit de crine decorum,
Atque supercilium gemino supereminet orbi.
Naribus abductis duplex data semita vento,
Et geminae rubuere genae, lanugine malae
359 Crispantur revirentis adhuc post ossa senectae
Mortua temporibus multis, olimque sepulta.
Ordine muratum dentes cinxere palatum,
Ut bene verba sonent, ipsis modulantibus, ora:
Obsessamque donant densata repagula linguam,
Et sontem factura latet, sermonibus oris
Interpres mentis, secreti pectoris index,
Atque voluntatis tacitae, vel cordis imago
Verbere distinctas spargit per murmura voces,
Omne nefas, atque omne bonum dictura loquendo:
Dentibus adduntur rubicundo labra flabello.
360 Accedunt humeris remorum more lacerti,
Brachia junguntur, vola nascitur, et manus omnis.
Unguibus armantur digiti sub dispare forma,
Curvis spina fatus complectitur aspera costis,
Pectora circumstant crates, jugulique ligantur.
Caetera membrorum currit propago per artus,
Usibus, officiis aptantur cuncta ministra,
Aedificant hominem longae fragmenta ruinae.
361 Ante tamen quam membra forent compage ligata,
Jam prior auris erat, quae audivit verba Tonantis.
Persarum dominus timuit post regna bubulcum
Inter prata pecus, qui post regnavit in arce.
Me, rogo, jam repara sub libertate solutum,
Clade, catenarum ferrato pondere pressum.
Sit vitae requies, animae sint otia fessae,
Sit secura quies, sit nox cum munere noctis,
Sit fortuna redux, sit virtus usque senectam,
Sit venerandus honos, et quidquid vita precatur,
Aut amissa dolet, totum pietate reforma.
362 Nosco, quid iratus, vel quid mitissimus ipse
Des, pater: adverto, non est formido salutis,
Sed veniam sperare licet. Res ipsa probavit,
Quod vivus sum: mortis inops pietate reservor,
Non ira, nam si Domini gravis ira fuisset,
Non me differres, subita sed morte necares,
Ne peterem veniam, quam nunquam, sancte, negasti,
Aut ut non essem prorsus, cui parcere posses.
Servatum reparare jube pietate sueta,
Ut merear cantare tuas per carmina laudes.
Quamvis nemo tua praeconia congrua dixit,
Aut unquam dicturus erit: nam formula laudis
Temporibus tribus ire solet, tu temporis expers,
Nunquid habes, Deus, ante tuum? vel post cadit in te?
363 Si laudator abest, narrator plenus at esset:
Sed quis opus narrare tuum sermone valebit?
Suspexisse Deum satis est de corde trementer,
Et lacrymis, precibusque piis veneranter adire.
Sint reduces vires, mens sana in corpore sano,
Sit mihi longa dies felici tramite vitae,
Sit secura domus, felix numerosa propago.
364 Sit sine tormentis post corpus vita futura,
Et requies animae, qua mox purgata quiescat.
Judicio, Deus alme, tuo detur inde triumphus,
Inter odoratos flores et amoena vireta
Ad nemus aethereum veniam, sedesque beatas.
365 Et grates exceptus agam de fasce malorum,
366 Additus insonti populo sub sorte piorum.