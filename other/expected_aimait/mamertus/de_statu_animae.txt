######################################################################
        Praefatio.
PRAEFECTORIO PATRICIO, DOCTISSIMO ET OPTIMO VIRO C. SOLLIO SIDONIO CLAUDIANUS 
SAL.
Editionem libellorum quos de animae Statu condidi, reticendi cautus et 
loquendi pensus arbiter, mihi imperasti. Fas fuit memet doctissimi atque 
amantissimi vel peritiae cedere, vel credere amicitiae. Sed, ut tute egregie 
compertum tenes, multi hoc idem mihi, et idem ipsi tecum magni admodum 
viri negotium dedere, quod egomet haud temere suscepissem, nisi id spernere 
periculosius, quam agere laboriosius judicassem. Quanquam pro virili parte 
meum quoque fuerit, vel non admonitum, prout posse subest, asserere veritatem. 
Scripsi igitur pauca haec, veluti quaedam rationum semina: quae studiosus 
quisque, si non otiose capessat, ut ego arbitror, multa exinde derivare 
poterit: quae etsi angustis emanantia venulis, in magnos tamen amnes longiore
procursu exuberabunt. Ego vero et fraudatus temporis, et occupatus animi, 
satis habui, quantum ad negotii praeeminentiam spectat, quam succinctim 
atque uti digito, vel denotare vitanda, vel ostendere sequenda. Sane opusculum 
illud sine auctore proditum,
et usquequaque perquiritatum, toto agmine sui in aciem eductum, et conserta 
nobiscum manu congressum, viceritne, cesseritve, tu potissime disertorum 
ferto sententiam. Sed ut quisque lecturus e praefatione percipiat styli 
nostri seriem:
Primus liber in sui primordio breviter astruit, impassibilem divinitatem 
nulli prorsus affectui subjacere. Post, de animae statu varium cum adversario 
luctamen alternat. Ab hinc itidem ad erudiendum in ea quae sunt obscuriora, 
lectorem, quippiam ex geometricis et arithmeticis atque etiam ex dialecticis, 
et nonnullis prout interfuit usui, philosophomenon regulis, modeste ac 
moderate, et quam potuit parciter praelibavit, habita identidem cum adversa 
parte congressione: sicque adjectis nostris aliquot sine alienorum
interpolamento, finem liber accepit.
Secundus post principium, de mensura, numero et pondere non otiose, et 
ut autumo, non infructuose dissertat: ubi si cognitor adsit intentus, sub 
adminiculo pietatis per differentium creaturarum gradus,
ad usque nonnullam creatricis omnium Trinitatis, si non jam felicitate 
contemplandae, certe robustius credendae perveniet firmitatem. Post hinc 
totus usque ad metam sui, liber testibus utitur.
Tertius aliquantulum in sui primordio argumentatur. Post, saucios ex adversa 
acie palantes insequitur. Demum vero nec aspernatur pacem, nec conflictum 
metuit adversantis ignoti. En legisti eruditissime
virorum quod lectitabis: tu modo faxis, uti memineris, non absque cura 
tui prodire oportere, quod publicari jubes. Neque ego de negotii pondere, 
sed de actionis levitate dubitaverim. Proinde consilium tuum asserito et 
defensitato: quoniam si in his secus aliquid ego conscriptionis periclitabor; 
tu editionis. Vale, et vige bonis viribus, veteris reparator eloquentiae.
        LIBER PRIMUS.
        CAPUT I. De opinionibus imperitorum et pervicaci in defensionibus 
pertinacia.
Magnum in genere humano, Solli Sidoni, frater amantissime, multorum vitium 
est arrogans imperitia, et pervicax in defendendis perperam praesumptis 
opinionibus pertinacia. Nam plerique mortalium aut per sensus corporis 
corporearum rerum haustis imaginibus, veluti quibusdam rerum umbris, obtutum 
mentis illudunt, aut tenellis adhuc infantiae quondam suae persuasionibus 
in senectute puerascunt. Si qua illis dicendi copia est, neglectis rerum 
causis, rationis animam spernunt, et verborum corpora diligunt. Cumque 
duplici ad veritatem veniatur via, ut aut praejudicatae auctoritati credulitatem 
subdamus, aut ad scientiam ratiocinatione tendamus; nihil quod
vel auctoritas jubeat, vel ratio suadeat, potissimum ducentes, spreta paucitate 
doctorum, illudunt imperitos, quae maxima turba est. Sed et ipsi ab eisdem 
quos fallunt, reciproca illusione falluntur. Laudantur namque, falsoque 
laudantibus credunt; quo mentis sanitas maxime periclitatur. Accedit ad 
hoc etiam lacessentis semper livoris intentio, invidentis animi crimen 
et poena. Nam si quid ab his quos iniquo lacessunt odio, ad utilitatem 
publicam veri prodatur, diversum protinus astruunt, etsi idem sentiant. 
Ac sic inexhausto firmatoque odio, cum his quos sibi odisse institutum 
est, nequaquam metuunt veritatis fecisse jacturam. Oderunt igitur proximum, 
oderunt et Deum. Atque in his duobus praeceptorum omnium totiusque legis 
spreta plenitudine, non mirandum
est, si vel de Deo vel de homine probe non sentiant, qui utrumque a se 
odio mediante longinquant. Sed istuc eorumdem quanquam plectibili vitio 
moveor, exilius tamen; quia etsi malivolentiae in alios tela moliuntur, 
ipsi magis propriis transfixi ictibus, vulnera quae inferre conantur, excipiunt: 
namque odiorum stimulis, eorumdem prius puniuntur auctores. Illud multo 
maximum, et longe periculosius crimen est: quod catholicae sanitati opiniones 
inimicas stulte concipiunt, vane proferunt, superbe astruunt, cum temeritate 
scribunt, cum prava intentione defendunt. Et quoniam humanitus per imprudentiam 
lapsi sunt, eligunt audaciae suae culpam pervicaci obstinatione defendere, 
ne videantur potuisse peccare. Ita enim palam sententias suas astruunt, 
ut clam nihilominus mussitantes, blandimentis lenocinantibus, ignaros
rerum sedulo precentur, ut suae potissimum sententiae acquiescant, sibimet 
assentiantur: illud veri plenum, illud esse salutiferum, quod ipsi doceant, 
etiam delirando confirmant. Si auctoritatem quaeras, subjiciunt istiusmodi 
causarum secreta adiri nequaquam posse, nisi subtilissima rerum indagatrice 
ratione. Si eamdem in articulo reposcas, adjiciunt auctoritati potius oportere 
concedi, neque naufragosum propter argumentorum latentes quosdam scopulos 
pelagus disputationis intrare. Ita auctoritate rationem, ut auctoritatem 
objectu rationis eludunt, et utroque horum ad id utuntur, ut neutro utantur. 
At si eosdem paulo strictius arctum disputationis includat, aiunt quosdam 
esse sanctorum, quibus hujuscemodi sit facillimum solvere quaestiones; 
se ab aliena magis
auctoritate pendere; illud se maxime, quod alius sanxerit esse secuturos. 
Haec quis ferat, ulloque ferri pacto posse judicet, hominum quempiam et 
inficiari scientiam, et vindicare doctrinam? Cogitata sua, si discussor 
absit, astruere; si adsit, operire? At, inquis, quorsum sermo progreditur? 
Ego vero longiuscule quam volui praefatus sum, dum praesumentium piget 
taedetque. Nuper etenim offendi quosdam, qui chartulam quamdam oppido studiose 
lectitabant. Et quia mortalium generi mos est novi operis agnitione pellici, 
ad id percipiendum sedulo animum intenderant: hoc idem mihi ac si cognitu 
necessarium ultro ingerentibus, inspicere plane non abnui.
        CAPUT II. Se in librum sine auctore incidisse.
Prima opusculi facies de ingenito genitoque Deo sublimissimae quaestionis 
vix foribus oberrans, non parum catholicam prae se ferebat, et si longe 
impari disputatione sententiam: ita penes me ratiocinandi levitatem gravis 
causa pensavit. Ubi legendi progressu reliquum lectionis accessi, animadverti 
quibusdam circumlocutionibus id impendio molientem asserere opellae ipsius 
auctorem, ut Divinitas passibilis crederetur. Percontor de nomine: nec 
responso nec scripto proditur. Coepi, fateor, talis equidem paginae stylum 
oppido ferre suspectum, et ut in eis solemus locis, quae vel humoris assidui 
subterluvione cedentia, vel levi prono lubrica, vel cavo pendula, vel sudibus 
aspera sunt, suspenso vestigio iter incognitum
potius tentare quam currere; donec tertiae, ut illic est, partem quaestionis 
ingredior. Hic jam non exploranda, sed explodenda sententia nequaquam pensi 
sermonis apparuit: satis sedulo efficere cupiens, si quo pacto queat, ut 
anima corpus esse videatur. Nulla igitur argumentandi virtute, nulla jubente 
lege, nulla persuadente ratione, in hoc nequidquam videlicet negotio tritus 
sermo finitur. Ac mihi primum quaerere cordi est, quidnam rationis exstiterit, 
ut tantas initurus causas, deque tam sublimibus locuturus, sciri vitaverit. 
Si bene conscius disputas, cur nomen occultas? si agnosci metuis, cur opus 
prodis? ne dicam, cur ista conscribis? An malorum super hoc forsitan exempla 
sectaris? Sed video prophetas, evangelistas, apostolos, post etiam authenticorum
plurimorum tractatores, sua propriis voluminibus nomina praenotasse: alios 
etiam operum suorum propriis vocabulis inchoasse principia, ut est illud: 
Petrus apostolus Christi, et Paulus; nec non alii atque alii fundatores 
Ecclesiae atque eruditores: videlicet praecavenda fore noverant apocryphorum 
vana vel noxia. Sed ne sic quidem fallacium temerariorum vitari figmenta 
potuerunt. Hinc est quod pleraque Pauli, multorumque sanctorum vocabulis 
praenotata, sanitas catholicae Ecclesiae nostrae non recipit, quia non 
lenocinio nominis operis meritum pensat, sed auctorem sibi styli veritate 
conciliat. Enimvero illud quod ista pagina propalatur, ejusdemque auctor 
occulitur, evidens facit indicium, eumdem, scilicet a quo sit composita, 
fuisse damnatum. Nemo enim
studet occultari, nisi qui formidat agnosci. Ego tamen satis mirari nequeo, 
cur in eodem vitandae noxae non fuerit studium, in quo supprimendi nominis 
potuit esse judicium.
        CAPUT III. Quod Divinitas impassibilis nulli prorsus affectui subjaceat.
          I.
          Sed ad propositum revertentes, ipsa praefati operis verba ponamus: 
ad illum videlicet cui talia destinat, quem perinde atque se celatum esse 
studuit, sic ait: Quaeris a me quomodo juxta substantiam Dei in epistola 
quadam dictum sit. Et hic, nec cujus, nec ad quem, nec de quo epistola 
foret indicatum voluit. Continuatque de Deo: Nil sensit patientis sensus, 
sed compatientis affectu. Subjunxit:
Istud nec philosophos ignorasse: quia, inquit, in homine diversae actiones, 
id est, justitia, misericordia, sanctitas, res accidentes sunt; et ideo 
affectus vocantur. Deus vero his non passibiliter afficitur. O non passibiliter! 
o afficitur! Quo afficitur, si non patitur? Cur tam celer est memoria tua 
ad oblivionem eorum etiam quae ipse protuleris? Justitiam et misericordiam, 
quia in homine accidentiae sint, affectus esse dixisti. Ergo si in homine, 
quia accidentiae sunt, affectus sunt; in Deo quia accidentiae non sunt, 
affectus non sunt. Non ergo sensit compatientis affectu: in
quo quia accidentia non fuit, affectus esse non potuit. Sed adjicis, Ergo 
quod in homine affectus et gratia, in Deo virtus est et natura. Et quae 
in Deo virtus est, cum data fuerit homini, non est virtus. Deus enim procul 
dubio virtus est; qui si immutabilis est, etiam cum se homini dederit, 
virtus in homine est. Ergo quod in Deo virtus est, et in homine virtus 
est: hoc tantum differens, quod illic substantialiter, hic accessibiliter. 
Unde Dominus ad apostolos: Sedete, inquit, in civitate, quoad usque induamini 
virtute ex alto[1]. Et propheta: Diligam te, Domine, virtus mea[2]. Tu 
vero Deum in se virtutem esse, et in homine dicis non esse. Sed talis sententiae 
causa luce liquidior est. Sequitur scilicet, ut quem dicis affici, astruas 
commutari.
______________________________________________________________________
          II.
          Ac mihi primum proprietas hujus nominis maxime discutienda est. 
Affectus nempe ab eo dicitur quod aliquid afficiat. Quidquid autem afficitur, 
patitur. Pati vero non est nisi passibilis creataeque substantiae. Quae 
quoniam a summa essentia quae Deus est, ut existeret, vocata de nihilo 
est; inter illud de quo facta, et illud a quo facta, est media: ita superioribus 
affici potest ut proficiat, sicut inferioribus ut deficiat. De anima quippe 
loquor humana. Igitur nec nihilum affici aliquo pacto potest, quia substantiam 
non habet: nec Deus, quia detrimenta non sentit, augmentave non recipit. 
Afficiuntur autem media, sicut supra dictum est, vel pro affectu vel defectu. 
Enim vero quidquid afficitur, patitur, et quidquid patitur non esse Deum 
nemo sanorum inficias
iverit: quia utrumque mutuo reciprocatur. Ut nec mutabile nisi passibile, 
nec passibile possit esse nisi mutabile. Quod autem philosophorum testimonio, 
misericordiam atque justitiam et istiusmodi bonas affectiones passibilis 
dicit esse creaturae easdemque in Deo essentialiter, non accessibiliter; 
haud intendit animo sibi semet adversa proferre, quia affectio accessio 
est. Non autem aliquid Deo accidit: igitur affectioni non subjacet. Nam 
quidquid afficitur, contrariis congruentibusque pariter obnoxium ambifarie 
subditur passioni. Quocirca si summa Divinitas sensit compatientis affectu, 
etiam malae passionis subjacet stimulo. Sensit, dicis; utique sentire accidens 
ejus est, qui ante non sensit. Aeternitati autem quia passionem Christi 
sempiterne scivit, ut pote quam ipsa
disposuit, passionis tempore novi nihil, quod nosset, ne dicam quod sentiret, 
accessit.
          III.
          Sed quid nunc ego de affectu disseram; eumdemque impassibilem 
fore disputando convincam; cum is ipse cui contradicimus, haud dubie fassus 
sit crucifixo homini Deum fuisse compassum. Quidnam, quaeso, istud est, 
Non sensit patientis sensu, sed sensit compatientis affectu? Quid est sensit 
quidve non sensit? Aut quomodo passus est, si non sensit? Nunquid si quispiam 
dicat, Ambulat ille, et ille coambulat, aut loquitur ille, et ille colloquitur; 
nonne et
colloquentem loqui, et coambulantem ambulare significat? Aut si quis aiat: 
Mortuus ille est, et ille commortuus; nonne utrumque mortuum fuisse confirmat? 
Nam qui commoritur, utique moritur. Ergo et qui compatitur, utique patitur. 
Passa est igitur, si compassa Divinitas, ergo et fortassis mortua. At si 
istud etiam cogitatu nefas est: non ergo passus est Deus: igitur nec affectus. 
Ubi est nunc compatientis affectus?
          IV.
          Post subjicit: Quid prophetico spiritu veterum quique sanctorum 
proterendis coercendisque carnaliter humanitusque sapientibus tropice prophetaverunt; 
inquiens scriptum: Domine, ne in ira tua arguas me[3]. Et: Juravit Dominus, 
nec eum poenitebit[4]. Ab hinc superius etiam
______________________________________________________________________
per philosophos accidentias Deo non objicit, et hic per prophetas etiam 
vitiorum necessitates imponit. Quia res quae figuraliter accipiendae sunt, 
nisi sollicite intro inspiciantur, non ad vivificantem spiritum pervenitur, 
sed in occidente littera remanetur. Sequitur scilicet, ut incontaminabilem 
praecelsae Divinitatis essentiam passibilem fore credamus, si vaticinia 
prophetarum allegoricis animata secretis in litterae tantum corpore cogitemus. 
Quia cum propheticis oraculis vel irasci vel poenitere memoratur, effectus 
harum videlicet passionum considerandi sunt, non affectus. Porro quia neotericus 
scriptor juxta propheticae locutionis exemplum, meditatiunculas suas autumat 
debere pensari; non tractatorem profitetur se iste, sed vatem, cum virginis 
partus ore vatum
observaverit, ut vaticinia reserarit. Secus igitur est ac ratio postulat, 
mystico prophetarum stylo texere periodos oratorias. Quo fit ut ille qui 
aliena expositurum se spondet, non possit exponi. Igitur aut vatum verbis 
non utere, aut vaticinare. Nequaquam profecto conducit vel praesenti vaticinium 
tempori, vel prophetica locutio tractatori. Quocirca quidquid in defensionem 
tui ex prophetico sermone mutuatus es, adversatur tibi potius quam opitulatur; 
quia vel quaesita defensio fatetur imbecillitatem, vel incongruens patrocinium 
non purgat errorem.
          V.
          Intemerabilis ergo Divinitas haudquaquam recte affici dicitur, 
quia effectus est ab opifice, affectus ab opere. Quando enim Deus quempiam 
temporaliter punit, aeterno consilio ille utique patitur qui punitur.
Pateretur aliquid et Deus, si vel temporaliter cujuspiam peccata cognosceret, 
vel eumdem ad exercendam justitiam iracundia commoveret. Omne enim temporaneum 
mobile atque mutabile immutabilis et stans sempiternitas includit, afficiens 
aliqua salubriter, aliqua judicialiter, aliqua affici sinens, ipsa ab omni 
affectu vel motu temporis et loci satis aliena, praedita illo tantum motu 
qui stabilis dicitur, ex qua, et per quam, et in qua est omne quod solo 
tempore et ab ipsa tantum movetur, et omne quod et per tempus et locum 
ab illa movetur, non solo tantum tempore. Sed isthaec alias. Nunc autem 
missa facientes,
quae talia profecto sunt merito vel viribus, ut eadem improbari sit justum, 
impugnari non necessarium: ad testimonia illa veniamus, quae ex Apostolo 
in patrocinium sui mutuatus est. Ait enim: Cur dici non possit, Sensit 
compatientis affectu, quando Apostolus dicendum putavit: Nunquam Dominum 
gloriae crucifixissent[5]? Cum sicut lux nullam sentire possit plagam vulneris, 
ita et auctor lucis nullam poenam senserit passionis. Potest ergo dici, 
Sed sensit compatientis affectu? potest quidem, quia omnia licent; sed 
non debent, quia non omnia aedificant[6]
          VI.
          Risum tamen in isto comparationum ac prolocutionum tuarum genere 
tenere vix possum. Paulo prius astruxeras Deum desinere esse virtutem, 
idcircoque
______________________________________________________________________
mutari; nunc itidem sententia flaccente declamas quod sicut lux nullam 
sentire possit plagam vulneris, ita et auctor lucis nullam poenam senserit 
passionis. Ergo plagam lux sola non sentit. Nunquidnam terra, aut aqua, 
aut aer cujuspiam vulneris plagam sentit? Aut lux fortassis animata sit? 
Aut quodlibet corpus inanimum sentire potest? Aut corpus est ullum, quod 
etsi vulnus non sentit, vulnerari non possit? Vulnerari igitur lux potest, 
etsi sentire non potest; quia sicut nox immissu luminis rumpitur, ita lux 
tenebris vulneratur. Unde jocundissime Asclepiades lusit poeta notissimus, 
dicens:
          Absentemque diem nox agit aemula,
Quam lux cum lacero victa fugit peplo
Quid dicis, ut lux plagam non sentit, ita Divinitas vulnus in passione 
non sensit? Si ita est, vulnerari ergo potuit, etsi sentire non potuit; 
unumque fuit insensibilitatis, aliud corruptibilitatis. Non enim pro incorruptibilitate 
non doluit: si vulnerari (non) potuit, quia lux et insensibilis est, pariter 
et vulnerabilis. Vide ne forsitan iste sit quem nobis opprobrandum rere, 
altiore prolapsus errore. Tu dicis lucem corpoream homini communem simul 
et pecori, eatenus, ut Deum non sentire vulnus inflictum et quomodolibet 
pulchrum corpus; corpus tamen summo incorporeo non assimilas, sed exaequas, 
et in tam plectibili sententia non innocentiae tantum privilegium tibi, 
sed laudis arrogas. Et nos, quia similitudinem Dei, ut ejus sicuti est 
similitudo, sic incorpoream
dicamus, extra fidem fore pronuntias. Sed haec postmodum.
          VII.
          De affectu interim disseramus. Ergone sic crucifixus est Christus, 
ut summae Divinitatis universo modo intemerabilis incorruptibilitas crucifixa 
credatur; dicas velim, nisi injuriosum est. Quem post humilitatem mortis 
a summo Deo, id est, ipsa Trinitate exaltatum esse credi sit licitum, cui 
nomen quod supra omne nomen sit[7], fuisse collatum, illi nempe arbitror, 
qui obediens factus usque ad mortem propter ineffabilis humilitatis obedientiam 
ineffabiliter sublimatus in gloriam est Dei Patris; audebis
______________________________________________________________________
non fateri eumdem gloriae Dominum, quem fateris hominis filium? Verum tu 
illo quod dictum est, Nunquam Dominum gloriae crucifixissent[8], in id 
uti voles, ut haud dubie credatur, quod ipsa Divinitas queat affici, si 
potuit crucifigi. Igitur aperto proloquio manifestasti sententiam tuam. 
Nam cum idcirco affici Deum irreprehensibiliter te dixisse arbitreris quoniam 
gloriae Dominum crucifixum Apostolus dicit, et crucifixum gloriae Dominum 
sic accipi veritas suadeat, ne Divinitas crucifixa credatur: tu vero affici 
Divinitatem obnixius argumentare, defensitandi erroris studio. Haud animadvertis 
poenale illud quod in homine Christo persequentium scelus exercuit, ipsi 
inviolabili Divinitati inflictum fuisse te dicere. Quod si ita est, pati 
pro hominibus Deus, et non assumpto
______________________________________________________________________
potuit homine. Quia si in homine passibilis, et extra hominem potuit esse 
passibilis. Sed eumdem forte contendas substantiae humanae contagione mutatum, 
idcircoque post assumptum hominem factum fuisse passibilem. Non igitur 
incorruptibilis est Deus. Quia quidquid deteriorari potest, et corrumpi 
profecto potest. Sed corrumpi Divinitas non potest, nec commutari; igitur 
nec pati potest.
          VIII.
          Nunc porro superest, ut quoniam Christus homo verus et Deus verus, 
ex duplici substantia una persona, et Deus homo et homo Deus est; idem 
gloriae Dominus, et non sit crucifixus pro inviolabili Divinitate, et crucifixus 
sit in homine pro unitate personae. Itaque miro atque incogitabili modo 
passus est homo Deus, et non est passa Divinitas. Cerne nunc
igitur, in id tantum temet Apostoli testimonium vindicasse, non ut ex eodem 
robur sententia tua capesseret, sed ut saevae sententiae pravitas non lateret. 
Tu scilicet velut stipulante tibi per Apostolum veritate, affici Divinitatem 
dicis; sed Apostolus crucifixum gloriae Dominum in ea sui parte cogit intelligi, 
qua potuit crucifigi. Tibi igitur, tibi admodum soli haec relicta sententia 
est, ut intemerabilis atque inaestimata Divinitas flagellis caesa, clavis 
transfixa, lancea transfossa, doloribus affecta, morte consumpta sit; quia 
in uno eodem Christo credi renuit aliud subditum morti, aliud passioni. 
Sed premente veritate verba commutas, inquiens, quod quibus afficitur creata 
substantia, substantialiter in Deo sint, non accessibiliter. Perge sic 
dicere; non in te respergat
sinceritatem veritatis ignorantia, praesumptio et mendacium. Humanum est 
nempe delinquere: humanum est pro delicto poenitere. Nemo periculosius 
peccaverit, quam qui peccata defendit. Namque impassibilem, nullique affectui 
subjacentem summae Divinitatis essentiam, ut tute pronuntias, cum philosophis 
non recusas. Proinde intestinum bellum pelle ab animo. Certum tibi sit 
veritatem falso, sicut essentiam nihilo, haudquaquam posse misceri. Tu 
autem dicis affici, quem negas pati. Si enim affectu non caret, impassibilitatis 
de eodem fallax professio est: Alterum alteri immodice impugnat: qui ait,
Sensit compatientis affectu, non ait, quod in passione nihil senserit. 
Porro tu dicis, quod Deus non afficitur passibiliter; ergo afficitur non 
passibiliter: quod ita est ac si quispiam dicat: Stat iste currens, dormit 
ille vigilans: quod utique non sinit contrariorum discrepantia. Quid igitur 
proficit quod adjicis, passibiliter, cum dici verissime plenissimeque possit, 
non afficitur Deus? Non caret naevo suspicionis biceps ista prolocutio. 
Deum non dicis pati, quem dicis affici. Affectio et passio unum idemque 
significat. Aut utrumque sustuleris, aut in altero utrumque servaveris. 
Non igitur dicendum est, Non afficitur passibiliter Deus, sed, Non afficitur 
Deus. Si non afficitur, non sensit compatientis affectu. Si sensit compatientis 
affectu, consequenter afficitur.
          IX.
          Aio ego, Nullis afficitur divina substantia; inquis tu, Deus 
non afficitur. Redeamus in gratiam. Pessumdetur e medio, qui te fortassis 
ignarum, quod certe patet, aut incautum respergit infamia. Sed superadjicis, 
et Apostolum dixisse pronuntias de Christo jam in coelis posito: Habemus 
talem pontificem, qui possit compati infirmitatibus nostris[9]. Et tanquam 
nihil hic sit pertractandum discutiendum que, satisfecisse te proposito 
gloriaris, transiturus ad tertiam quaestionem. Igitur, ut quam brevissime 
responsum referam, Pontifex ille, credo, est qui principaliter apud divinitatem 
summae Trinitatis humani generis oblata sacrificat, peccata expiat, vota 
commendat. Ipse ergo verus sacerdos est; quia si Filius Dei, secundum id 
quod aequalis est Patri, non tam
______________________________________________________________________
preces fundit, quam precantes exaudit: homo potius hic intelligendus est, 
quem pontificem Apostolus dicens, nostrisque infirmitatibus compati pronuntians, 
de ipso itidem dicit: Jesus Christus, qui mortuus est, immo etiam qui et 
resurrexit, qui est in dextera Dei, qui etiam interpellat pro nobis[10]. 
Ille ergo pontifex compatitur nobis, qui et interpellat pro nobis. Ille 
vero qui interpellanti annuit, ipsa Trinitas non haberet utique quem sibi 
interpellare necessarium foret, si pati aut affici ullatenus possit. Jamne 
intelligis, adversum potius veritatis testimonium in patrocinium falsitatis 
assumi? Quoniam si quid hujusmodi, sicut supra diximus, in divinis voluminibus 
invenitur, ad unitatem personae referendum est. Quia sicut anima et corpus 
ex diversa substantia unus est
______________________________________________________________________
homo, ita Deus et homo ex diversa substantia unus est Christus. Ac per 
hoc cum sit unus ex diversa substantia, ipse se quodammodo petit; ipse 
se quodammodo pro nobis exaudit. Innumera sunt quae super hoc dici promptissimum 
sit. Sed quoniam non impendio emolienda sunt, quae per se labascunt; in 
praesentiarum de his ista sufficiant.
        CAPUT IV. De animae humanae statu.
Status nunc animae humanae, hoc est, imaginis divinae vocatur in dubium. 
Haec nempe est tertia
illa quaestio, qua iste necessarius meus discernendarum naturarum causas 
ingressus, spiritum vitae corpus esse pronuntiat: astruens se super hoc 
praejudicatae auctoritatis Patrum scita proferre; quos quidem non tam aliquid 
sibi perceptu mentis cognitum definisse, quam quaedam opinatos fuisse commemorat. 
Et quia ipse, quantum loquitur, non tam probatae rationi aut intemeratae 
auctoritati, sed humanae manae magis opinioni concessit; id impenso opere 
nititur, ut spreta auctoritate divina, omissa quoque ratione perspicua, 
clausis, ut aiunt, oculis sibimet assentiamur. At quicunque de Deo veraciter 
ac pie senserunt, nihil ab eo non creatum quod creari oportuerit, consequenter 
intelligunt. Causa enim creandarum rerum bonitas creatoris est. Qui creare
potens universa quae velit, nihil bonitatis exercuisset si nihil creasset: 
ita semiplena benignitate usus esset, si semiplenum aliquid condidisset. 
Mirum autem videtur supplemento rerum defore aliquid, si rosae flosculus 
non existeret, et non defore si incorporea substantia non esset creata. 
Ne ergo non minimum aliquid, sed vel potissimum non deforet creaturae plenitudini, 
debuit incorporea quoque substantia creari. Sed ad creatoris forte referatur 
injuriam, si incorporeum aliquid ac sibi simile condidisse dicatur; quia 
simile Deo nihil invenitur in corpore. Sed ab ipso Deo similitudo Dei anima 
dicitur humanae: in corpore autem nulla esse potest similitudo divina. 
Incorporeum ergo erit, quod Deo sit simile; humanus vero animus ad similitudinem 
Dei factus
est; incorporeus igitur est animus humanus.
        CAPUT V. Quod incorporeus corporeo, et illocalis locali dignitate 
praeponitur, deque bono magno et bono summo.
          I.
          Omne autem incorporeum corporeo, et illocale locali, et insecabile 
secabili, et vivens non viventi in naturae dignitate praeponitur. Enimvero 
creator omnipotentissimus idemque benignissimus si substantiam omni corpore 
potiorem, sibique similem, non creavit quam creari debuisse jam constitit; 
aut noluit, aut certe non potuit. Si voluit et non potuit, omnipotentia 
caruit. Si potuit et noluit (quod etiam cogitatu est nefas), invidit. Non 
autem potest vel omnipotentia non posse, vel bonitas invidere. Creare
ergo incorporeum et potuit et voluit; igitur et creavit. Nisi forte dicas, 
fieri non debuisse, quod ille potuit velle, qui non potuit velle, nisi 
quod debuit facere. Quid mihi nunc creatum non esse contendas quod creari 
debuisse non dubitas? Creari certe constat debuisse, quia cum creator incorporeus 
maximum bonum sit, et creatum incorporeum magnum bonum sit, et creatum 
corpus quod nisi creatum non est, aliquod bonum sit a summo Deo qui est 
maximum bonum: sicut creatum est corpus aliquod bonum, ita creari debuit 
incorporeum aliquod magnum bonum: Quia non conveniret omnipotenti
bono qui fecit omnia bona valde[11], perfectionem plenitudinis rerum vel 
in minimis truncam facere, non dicam potissima non creare. Sed fortassis 
astruatur, aut incorpoream creaturam bonum non esse, aut bonum creari non 
oportuisse, aut quod oportuerit fieri nequivisse. Sed summum bonum incorporeus 
creator est; magnum bonum incorporea creatura. Oportuit igitur a summo 
bono fieri magnum bonum. Et potuit omnipotens facere, quod debuit bonus 
velle. Creavit ergo incorpoream substantiam, qui non facere non potuit, 
quod fieri debuit. Nisi forte dicatur aliquid debuisse fieri, quod ille 
non fecerit. Consequens ergo erit, aliquid illum fecisse, quod non debuerit.
          II.
          Sed dices mihi: Si aliquid incorporeum creatum
______________________________________________________________________
est, aequiparat ergo creatorem. De vero homine, hoc est, de hominis anima 
quaerimus. Non est haec aequalis Deo, sed similis: itaque similis, quantum 
incorporea incorporeo inferior, quantum creata creatori; similis quantum 
intellectualis lux luci intelligibili; dissimilis quantum mutabilis creatura 
immutabili creatori dissimilis. Aliud namque est veritas, aliud imago veritatis. 
Sed sicut rei corporeae nulla imago esse potest, nisi corpus; ita nequaquam 
imago incorporei invenitur in corpore. Nam illic ubi de creatione hominis 
Moysi loquitur, sic ait: Et dixit Deus: Faciamus hominem ad imaginem et 
similitudinem nostram. Et fecit hominem ad imaginem et similitudinem suam. 
Ad imaginem Dei creavit eum, masculum et feminam[12].
______________________________________________________________________
Divinae istud auctoritatis oraculum, nec eloquio eludi potest, nec argumento 
falli, nec virtute vinci, nec arte vitiari. Si imago Dei est humana anima, 
incorporei videlicet imago est. Si incorporei imago est, incorporea utique 
ipsa est. At si incorporea non est, incorporei prorsus imago non est. Sed 
incorporei imago est, incorporea igitur est. Nam quia creata est, non est 
Deus. Quia imago Dei est, non est corpus.
        CAPUT VI. Quod cum omne incorporeum invisibile sit, non tamen omne 
corporeum visibile sit.
          I.
          Sed subjicis a nescio quibus quorum tamen nominum nobis notitiam 
subripis, sic doceri, ut alia
dicant esse incorporea, alia invisibilia. Tremendae scilicet peritiae tractatores, 
qui usque ad hoc penetravere secretum. Si alia incorporea sunt, alia invisibilia, 
ergo incorporea non sunt invisibilia. Postponendum est igitur incorporeum 
omni corporeo, quia dicit per Apostolum Veritas: Quae videntur, temporalia 
sunt; quae autem non videntur, aeterna sunt[13]. Verum tu creatricem creatamque 
substantiam ita discernis, ut alia sint incorporea, alia invisibilia. Invisibile 
igitur omne corporeum, et incorporeum omne visibile. Istic egomet audeo 
sciscitari: Invisibilisne sit Deus, anne visibilis? Si corporeum
______________________________________________________________________
negas, visibilem non recusas. Si invisibilem dicis, corporeum confiteris. 
Secundum hanc ergo sententiam tuam (quae tibi nobisque sit procul) aeternus, 
invisibilis, incorporeus Deus, aut incorporeus erit et visibilis erit, 
aut corporeus erit et aeternus non erit. Quidam tamen cogitare valuit, 
sed eloqui non valuit. Patentium nempe causarum doctor ignarus, quem dicere 
nisum reor, esse quaedam corporea quae videri nequeant; cum sit universo 
incorporeo proprium, non videri. Ac per hoc corporea quaepiam invisibilia 
esse posse; porro incorporea nisi invisibilia esse non posse. Nam cum omne 
incorporeum invisibile sit, non omne invisibile incorporeum est. Vox enim 
non videtur et corpus est. Quanquam propter eminentiam visus, etiam quae 
ad
reliquos pertinent sensus, videre dicamus, sicut saepe dicimus, Vide quid 
sonat: cum sonus ad auditum pertineat, non ad visum, Nec tamen ita dicimus, 
Audi quid lucet; quia praeeminentior caeteris sensibus visus, quae inferiorum 
sunt, abusive sibi vindicat, cum potestatibus eorum potentiam suam non 
misceat. Quocirca et visibilia sunt omnia quae sentiri quocunque sensu 
corporis possunt, si ad visum cuncta referamus. Et non omnia visibilia 
sunt, si unicuique sensui, quod sibi est speciale reddamus. Hinc omnia 
scilicet principalia corpora quae dicuntur elementa, procul dubio visibilia 
sunt, sicut experimur. Ex quorum metrica proportione, confectis rite dimensionibus, 
vegetante anima vivens corpus efficitur. Quanquam multa sint, quae animata 
non
sunt, et vivere negari non possunt. Sed de his loquimur, quae non solum 
vivunt, sed etiam sentiunt, sicut sunt animata ratione expertia. De quibus 
paululum disputatione dilata, de nobis loquamur.
          II.
          Igitur cum ex anima simus et corpore, atque ut corpus animus 
esse non potest, sic animus corpus esse non possit: Animus qui sentit in 
corpore, etsi per visibile sentit, invisibiliter sentit. Aliud enim est 
visus, aliud oculus. Aliud auris, aliud auditus. Nares aliud, aliud odoratus. 
Et os aliud, aliud gustus. Nec hoc idem, manus et tactus. Igitur tactu 
calentia frigentiaque discernimus, ipsum vero sensum tangendi non tangimus. 
Nec frigus namque illic, nec calor est. Et gustatu dulcia atque amara sentimus, 
sed gustatum gustare non possumus. Nihil
enim vel amarum in illo vel dulce est. Naribus odores accipimus; olfactu 
tamen olfactum non capimus, quia nihil olet olfactus. Et auribus voces 
haurimus, sed cum nihil sonet auditus, ipsum non audimus auditum. Coloratas 
oculis formas aspicimus, et oculis quia coloratae formataeque sunt, cernimus: 
sed visum, quia nec coloratus nec formatus est, non videmus si jugiter 
namque videremus si luceret visus; et audiremus semper si sonaret auditus; 
et perpetuo odoraremur, si fragraret olfactus; et indefessim gustaremus, 
si saperet gustatus; aeternumque tangeremus,
si seipsum tangeret tactus. Atque ut de caeteris taceam, si gustari posset 
gustatus; nemo posset esse jejunus, nec extrinsecus adhibenda forent in 
quae semet sensus exerceret, si seipse sentiret. Aliud est ergo membrum 
per quod sentimus, et sensus aliud quo sentimus. Quia inter invisibile 
incorporeum et corpus visibile, est illud invisibile corporeum, quod in 
nobis visus, odoratus, gustus, auditus et tactus est: quae quoniam non 
nisi in animato sunt corpore, ex utriusque diversi commercio, eadem et 
corporea sunt et invisibilia trahentia de corpore visibili ut corporea 
sint: de incorporeo animo ut sint invisibilia. Non igitur juxta sententiam 
tuam, illud erit invisibile, quod incorporeum non erit, tanquam incorporeo 
visibile, et corporeo
invisibile esse sit proprium: quandoquidem nihil invisibile corporis foret, 
nisi visibile illud incorporei invisibilitas faceret. Quia in eodem, sicut 
supra diximus, homine et incorporeum invisibile est anima; et invisibile 
corporeum, quod de corpore visibili invisibiliter agit anima
        CAPUT VII. Quod ex quatuor elementis constet corpus, et quomodo 
quinque sensibus conveniant.
          I.
          Jam vero quaecunque corporis sensibus tangimus, ita ad quosque 
eorum quaeque ex illis speciatim pertinent, ut in communionem propriorum 
alios non admittant. Est ergo inter universa corporea,
solis lux sine dubitatione praestantior. Haec ad illud supremum in universo 
corporeo pertinet elementum, quod ignis dicitur. Hinc est quod etiam in 
corpore humano principalem prae omnibus sensibus locum visus accepit; ab 
interno scilicet calore cordis ac jecoris, igniculi quidam indefessim scintillantes, 
in cameram capitis, quasi in coelum nostri corporis subvolant. Ex quibus 
radii per oculorum media profusi ac lumini extero commixti, corporum in 
quae inciderint repercussu, retroversim cedentes eorumdem colores ac formas 
hauriunt. Animadvertis igitur summum in elementis ignem, pulcherrimam in 
coloribus lucem, praecipuum in sensibus visum. Hunc merito atque potentia 
auditus insequitur: illi elemento compar, quod Graeci vocant
aethera: qui licet ex aeris sit natura, tamen quia quasdam quasi faeculentias 
e supremis suis deorsum versus velut in fundum digerit, purior atque subtilior 
hunc procellosum aerem et naturaliter nubigenum et loco et dignitate supereminet. 
Hinc est quod purissimus aer faciliorem et longius patentem facit auditum. 
Nam sicut oculi sine formis corporum atque extrario lumine contemplari 
nequeunt; sic aures nisi aere aut percusso aut flante non sentiunt: ita 
et narium sensus. Nam sicut aer sonis inficitur, ut in auribus operetur 
auditum; sic itidem ipse inficitur
odoribus, ut in naribus faciat odoratum; quibus inesse naturaliter, nisi 
attracto aere non sentitur. Gustandi vero sensus absque humoris adminiculo 
nequaquam agere se posse, hinc evidens facit judicium, quod nihil sapidum, 
si accipitur lingua arente, sentitur. De tactu vero dubitari non aestimo, 
elemento terrae esse simillimum.
          II.
          Age nunc ad illud propter quod ista tractavimus, revertamur. 
En visus et lucem et alia per eamdem corpora contemplata videt ac sentit. 
Nunquidnam sibi aliquid hinc usurpat auditus? Rursum meatus aurium sonos 
et formatas accipiunt voces. Nunquid hinc aliquid sibi vindicat visus? 
Per antra narium generis innumeri capimus odores. Nihil certe de his sentire 
valet auditus. Forte in saporum exploratione
odoratui communicat gustus? Aut ad sentienda aspera vel levia gustatui 
permittit aliquid tactus? Ecce vox, visu sensu eminentiore non cernitur: 
lux perinde non auditur: vox naribus certe non capitur: gustu fragrantia 
non accipitur: sapor tantum in ore sentitur.
        CAPUT VIII. Quod omnis anima ex nullo prorsus elemento, aut quolibet 
corpore sit facta.
Ecce habes omnigenum corpus ex omnibus elementis in fabricam corporis humani 
aeternae illius musicae vix cogitabilibus modis atque harmoniae ratione 
permixtum. Elige nunc ex quo corporum genere anima sit, si corpus est anima. 
Quia si est, aut ex uno horum, aut ex aliquibus, aut ex omnibus corporibus 
est
anima, aut non est corpus. Sed quid nunc faciam? quo me vertam, acutissimi 
et doctissimi disputatoris ingenio et arte praeventus? Qui scilicet intelligens 
nullum corpus esse posse, nisi aut principaliter ex nihilo creatum, sicut 
corporum sunt elementa, aut ex his analogica ratione formatum, animam corpus 
esse decernens; maluit eamdem ex uno principalium corporum aestimare factam, 
quam ex omnibus fuisse compositam. Callido videlicet cautus ingenio, noluit 
animae substantiam multorum corporum congregare mixtura, ne ex iisdem contracta 
principiis quibus corpus extrarium, si perinde diceretur potuisse formari, 
eatenus videretur posse dissolvi. Quapropter aerem delegit, ex quo aut 
cui animam similem fore decernat; adjiciens testimonium sui nescio cujus
auctoris, cujus haec verba sunt: Nonnullae sunt, inquit, spiritales naturae, 
ut angeli, archangeli caeteraeque virtutes: ipsa quoque anima nostra, vel 
certe aer iste subtilis, tamen incorporeae nullatenus aestimandae. Haeccine 
mandantur verba membranis? Et istud agitur negotium, quod agimus? Missis 
omnibus, hac tantum lance pendebat, ut si animam aut ex aere factam, aut 
aeri similem ratio discussa patefecerit; nunc in adversarii, tunc in magistri 
sententiam pedibus ut aiunt, transeam; veniam deprecatus, erroris mei egomet 
nuntius. Sin autem propalatae veritatis jure
mihi vindico, quod non humana tantum, sed omnis omnino anima non solum 
non ex aere, sed ex nullo prorsus consistat corpore ratiocinando probabitur; 
fas erit ut nobis aut consentias, aut ignoscas.
        CAPUT IX. Animam ex nullo prorsus corpore constare.
Jam superius patuit, ignis elementum elemento aeris sicut loco; ita etiam 
potentia praeeminere. Quod evidenter ostendit ignis iste terrenus, qui 
mobilitate vix comprehensibili, velut in regionem suam sursum versus naturali 
pondere rapitur. Quod si etiam ex hoc non daretur agnosci, vel hinc manifesto 
possit intelligi, quod omnis aer solis praesentia clarescit, et tenebrescit 
absentia. Sed et illud maximae rationis est,
quod aer ignem patitur ut caleat, nec tamen ab aere aliquid patitur ignis 
ut frigeat. Aer quibuslibet vasculis includi et contineri potest; cum hoc 
prorsus igni non accidat. Est ergo ignis aere perspicua ratione praestantior. 
Visus vero nobis ex igne est, qui utique sensus homini belluaeque communis 
est: sic tamen ut nonnullae irrationales animantes prae hominibus vigeant 
acumine videndi. Si ergo negari nequit quod visus ex igne est, et secundum 
tuam rationem anima ex aere; eminentior ergo est dignitate substantiae 
oculus pecudis, quam animo hominis. Quia ille ex igne, et haec ex aere. 
Non ergo immerito animam localem putat, et claustro corporis confirmat 
includi, qui eamdem aeriam judicat. Alterutnum nunc igitur eligas oportet: 
aut deteriorem visu pecudis
animam, si aeriam; aut non aeriam, si praestantiorem. Cernis quam facile 
indoctae figmentum praesumptionis evanuit, praeterquam innumera super hoc 
argumentari promptissimum est? Nempe si aeria est, ergo tenebrae illius, 
corporei hujus solis abscessus; et lux ejus, hujus ipsius itidem solis 
adventus e t. Falsumque erit illud, quod evangelista pronuntiat, dicens: 
Erat lux vera, quae illuminat omnem hominem venientem in hunc mundum[14]. 
Et illud quod propheta sub peccatorum persona loquitur: Lumen ergo justitiae 
non luxit nobis, et sol non est ortus nobis[15]. Nunquid isti hunc corporeum 
solem viventes in hoc mundo non viderunt? Sed incorporales oculi solem 
incorporeum requirebant. Valde autem mirum videtur, si lux ista habeat 
oculos quos illuminet;
______________________________________________________________________
illa autem vera non habeat. Aut si habeat, sicuti vere habet, unde videri 
incorporeum potest; non solum non aerium, sed arbitror non esse corporeum.
        CAPUT X. Quod jam forma aut substantia non potest dici materia.
Illud jam quale est, quod in ipso disputationis tuae principio admonendum 
credidisti esse lectorem, ut ad subtiliora cogitanda animum praepararet; 
et nunc a summis ad ima, ab incorporeis ad corporea rationale
nostrum conaris abducere? Et quasi docens nos ad subtilia mentis oculum 
praeparare, paulo post adjicis, et dicis: Quidquid creatum est, materiam 
videri, qua corpoream esse decernis. Si adhuc creatura materia est, nondum 
ergo formatus es. Quia dicitur Deo: Qui creasti hominem ex materia informi. 
Formarum autem sive minus sive amplius pro qualitate vel genere speciosarum 
plenus est mundus. Materia vero informis est, mundusque formatus. Non est 
ergo creatura materia.
        CAPUT XI. Quod omne quidquid incorporeum sive corporeum est, increatum 
dici non potest.
Post haec argumentaris ac dicis: Idcirco incorporeum creatum nil esse. 
Quia quidquid factori suo
comprehensibile sit, incorporeum esse non possit. Sub hac ergo ratione 
ipse sibi Deus ignotus est: qui si idcirco incorporeum nihil creavit, nec 
aliquid creatum notitiam creatoris excederet, cum vel corporeum vel incorporeum 
nihil nisi praecedente scientia creantis exstiterit, videlicet quia nihil 
nesciens fecit. Se ipsum ergo prae omnibus nescit, qui incorporaliter antecellit 
omnem substantiam quam creavit. Ac per hoc major se ipso est, qui sui capax 
non est. Quod quia dici ratione non sinitur, consequens est, ut ideo incorporeum 
quippiam creaverit, ne sibi creatum aliquid incomprehensibile esse possit; 
cum ipse summus incorporeus sibi ignotus esse non possit. Vide quam parvo 
negotio veritatis calor frigentium verborum pruinas liquefaciat. Et cum 
discernere nequeas
a creato materiam, ab informi formatum, ab aere spiritum; in imaginem Dei 
pronuntias, tanquam potissimorum scitor, qui minorum probaris ignarus. 
Jam nunc testimoniorum vel maxime penuria coactus, de quodam opere sancti 
Hieronymi capitulum quoddam (quod quidem te constat non intellexisse) subjungis, 
qui ait: Globos siderum corporatos esse spiritus arbitrantur. Omnem qui 
arbitratur, nutare non dubium est. Beatum vero Hieronymum de spiritibus 
corporatis quorumdam referre dicis arbitrium; qui si arbitrantium, hoc 
est, dubitantium sequitur forte sententiam, cum eodem quoque tu sequere. 
Cumque non nisi ab ignorantia proficiscatur dubietas arbitrantis, agnoscis 
te nobis quaerentibus veritatem, pro una quam polliceris scientia, multorum 
nescientias attulisse.
Nam cum quasi probatissimo testimonio ejus utaris, qui de eis dubitans 
quorum testimoniis utitur, et eos dubitantes affert quos testes adhibet; 
quid te posse pronuntiare censendum est, qui ab auctoris tui dubitantis 
auctore dubio, tertius ipse jam dubitas?
        CAPUT XII. Quod auctor operis illius philosophos non intelligens, 
globos siderum corporatos spiritus arbitratus sit, et angelos corpora esse 
decernat; contra quae Apostoli testimonio de resurrectione utitur.
          I.
          Istud ego tamen philosophos reperio dicere, qui
nonnullis disputationibus astruunt, et ipsos lunae vel solis globos incorporeis 
videlicet spiritibus sub divina quadam mente vegetari. Sed oportet agnoscas 
hoc idem testimonium, non solum pro sententia tua contra nos nihil, sed 
adversus eamdem pro nobis valere plurimum. Quod eo tibi accidit, quia philosophicam 
non intelligendo sententiam, illud pro tua videlicet parte posuisti, quod 
probe intellectum non nisi nostris tantum possit partibus suffragari. Si 
enim corporeos spiritus esse philosophi dixissent, in eorumdem non definientium, 
sed arbitrantium potius auctoritate totus nihilominus argumentationis tuae 
cardo titubaret. Cum vero illi non dubitanter, sed scienter, non corporeos, 
sed corporatos spiritus dixerint, nonne dinoscitur quodcunque est corporatum 
non
esse corporeum? Alioquin corporeos, non corporatos spiritus esse dixissent: 
quia illud est corporeum, quod incorporeus spiritus animat; illud autem 
incorporeum, quo corpus animatur. Quapropter cum dilucide vivificatum corpus 
ab incorporeo vivificante discreverint, videtur mihi quod iste corporis 
advocatus, aut philosophicam de substantia incorporali sententiam non intellexerit, 
aut nequaquam pro se objectare debuerit sub ipso sancti Hieronymi nomine.
          II.
          Sequitur, et adjungit: Si angeli, inquit, coelestia etiam corpora 
ad comparationem Dei immunda esse dicuntur, quid putas homo existimandus 
est? Quantum video, violentissimus disputator nec istud intelligit. Angelos 
enim unius credit esse substantiae, ut melius de sideribus sentiat, quae 
corporatos spiritus
judicat. Nunquid hic aliud vir doctus Hieronymus dixisse censebitur, nisi 
angelorum corpora habilitate sui atque potentia, humanis longe praestare 
corporibus? Pariter cum dixit: Si angeli, et adjecit, coelestia etiam corpora; 
duo quaedam intelligi voluit, angelos et coelestia corpora. Quia cum angelici 
spiritus corporati sint, sunt in coelo quaedam quae sola sunt corpora. 
Igitur evidenter ostendit nullum corpus quamlibet supremum loco, quamlibet 
potens motu, incorporeis posse praeponi. Rursum ex comparatione gradum 
faciens dicit: Adeo divinis hominem comparari non posse, ut nec angelis 
possit. Discernit praeterea corpus et carnem, quia cum omnis caro etiam 
corpus sit, non omne corpus est caro. Unde Apostolus: Alia caro volucrum, 
alia caro piscium, alia autem
hominum. Et corpora coelestia et corpora terrestria[16]: evidenter ostendens, 
terrenum corpus etiam carnem fore, coeleste vero non etiam carnem. Ne forte 
hic aptari conveniat illud quod eumdem Hieronymum dicere meminit, globos 
siderum corporatos esse spiritus arbitrantur. Ut ipsa sidera sive angelorum 
corpora, corpora utique coelestia sint: cum illi spiritus qui istis corporati 
sunt, corporei non sint. Sicut et Deum dicimus incarnatum, et sicut ipsa 
anima humana incarnatur, utique cum administrandam suscipit carnem. Cui 
quamlibet illud accidat, quod
______________________________________________________________________
Scriptura testatur, dicens: Corpus quod corrumpitur, aggravat animam[17]: 
non tamen in corpus converti credendum est, quamlibet pondere carnis oneretur; 
quia nec corpus unquam in animae naturam commutabitur, quamlibet eadem 
vegetante moveatur; alioquin non erit corpus. Unde illud quod Apostolus 
dixit: Et corpora coelestia et corpora terrestria[18]: utrumnam de angelis 
an de sideribus, an terrenis quibusque corporibus de quibus non est quaestio, 
intelligi voluerit, ex consequentibus apparebit. Indisjunctim namque mox 
adjicit ac dicit: Alia coelestium gloria, alia autem terrestrium[19]. Et 
quae illa coelestia essent corpora, ut evidenter ostenderet: Alia, inquit, 
claritas solis, et alia claritas lunae, et alia claritas stellarum. Stella 
enim a stella
______________________________________________________________________
differt in gloria, ita et resurrectio mortuorum[20]. Eamdem scilicet docens, 
quae est in siderum qualitate discrepantiam, resuscitatorum corporum fore 
pro meritorum diversitate distantiam. Hic utque absque ambiguo doctor gentium 
de sola resurrectione humanorum corporum disputans, hujusmodi comparationibus 
usus est. Nam sic causam loci hujus ingreditur: Dicet aliquis, Quomodo 
resurgent mortui? quali autem corpore venient[21]? Et ab hoc loco usque 
ad istam de sideribus comparationem, id ipsum sine alterius cujusquam causae 
interjectione persequitur, nullam faciens de anima mentionem, ne scilicet 
illud quod de solis, lunae stellarumque, corporum scilicet coelestium, 
differentiis disseruit, saevo forte judicio de animabus dictum quisque
______________________________________________________________________
sentiret.
        CAPUT XIII. De resurrectione plenius.
Nunc ergo si humanum corpus, terrenum scilicet atque moribundum, in id 
gloriae transformabitur, ut fiat de carnali spiritale, secundum Apostolum, 
qui ait: Seminatur corpus animale, resurget corpus spiritale[22]; et anima 
humana sic nunc spiritalis est, ut tamen corpus sit: ergo humana caro transferetur 
in animae dignitatem, cum facta fuerit corpus spiritale. Et anima quae 
corpori juste dominata, quae Domino pie famulata est, quae Deum fideliter 
credidit, aut fortassis et scivit; exaequata sibi carne sua, ipsa quoque 
nihil pro substantiae qualitate promovebitur. Et ubi est illud, non qui 
oculum carnis,
______________________________________________________________________
sed qui oculum cordis mundaverit, Deum videbit? Nam Beati mundo corde, 
quoniam ipsi Deum videbunt[23]. Ergo forsan beatificabitur corpus pro modo 
suo, et anima itidem pro modo suo. Illud immutabitur, ut spiritui per omnia 
ad nutum serviat, cui contumax saepe restitit. Et haec immutabitur, ut 
Deum videat, quem flagrantia castae caritatis inhiavit. Et quoniam Apostolus 
spiritum, animam corpusque discrevit, inquiens, ut integer spiritus vester, 
et anima et corpus[24], quia post resurrectionem non animaliter vivendum 
est; scilicet ubi non edendum
______________________________________________________________________
vel bibendum, ubi non dormiendum neque coeundum est: transibit totum animale 
corpus in spiritale corpus, quia et anima tota transibit in spiritum, et 
erit totum spiritale corpus propter inhabitantem spiritum. Qui utique spiritus 
si in hac vita concupivit adversus carnem, et concupiscenti adversum se 
carni non cessit; jure in aeternum nihil illud difficultatis sentiet, cujus 
difficultates coelestis auxilii virtute superavit. Nec par erit ut exaequetur 
Domino qui eidem cessit invitus, et in servi statu remaneat qui vicit voluntarius. 
Quocirca datur intelligi, quod sicut in hac vita animae humanae substantia 
incorporaliter dignitate sui anteit corpus animale; ita post resurrectionem 
remunerationemque anteibit corpus spiritale. Omne autem quod spiritali 
corpore potius
est, corpus ut arbitror non est: ergo juxta hujus necessarii mei tractatum, 
qui angelos sola esse tantum corpora decernit, humana substantia angelica 
natura erit inferior. Certum namque divina auctoritate retinemus, sanctorum 
corpora quae immutari merebuntur, in gloriam angelicis exaequanda corporibus, 
dicente Domino: Et erunt sicut angeli in coelo[25]. Si igitur angeli spiritalia 
tantum corpora sunt uniusque substantiae, et provehetur corpus humanum 
ad angelici corporis dignitatem: homo angelo qualitate corporis exaequabitur, 
dignitate spiritus praeminebit. Quod si, ut est utique, videtur absurdum: 
duplex ergo est angelica, sicuti est humana, substantia, habens corpus 
totius facilitatis maximaeque pulchritudinis, quod hominibus cum jubetur
______________________________________________________________________
appareat: habens incorporeum, quo Deum semper videat. Juxta illud evangelicum 
quo dictum est: Quia angeli eorum semper vident faciem Patris mei[26].
        CAPUT XIV. Spiritualia corporeis oculis videri non posse
Valde autem stupeo quomodo quispiam Christianus, doctoris praesertim loco, 
definiat, cuilibet pulchro, cuilibet sublimi corpori, corpori tamen contemplabilem 
Deum fore, et universalem videri localiter posse; cum Deum videre hoc sit 
intelligere. Intellectum vero localem non esse, vel intelligendo cognoscimus. 
Quia si intellectus localis est, locale erit et quod intelligitur. Nihil 
enim locale est, quod non et ipsum locus est. At si intellectus localis; 
et
______________________________________________________________________
in hoc Deus, quia hoc intelligitur Deus: ergo localis est Deus. Quod quia 
repugnat, intelligere nos oportet, constare hominem ex corporeo et incorporeo, 
utroque in melius reformando: constare angelum ex corpore et spiritu, praecipua 
inter creaturas dignitate formato: spiritus illi namque est omni spiritu 
creato potentior; corpus illi potissimo omnium elemento sublimius, secundum 
illud propheticum, ubi angelica substantia duplex sine dubitatione perhibetur, 
quo dictum est: Qui facit angelos suos spiritus, et ministros suos ignem 
urentem (Psal.
CIII, 4). Ignem vero non esse spiritum, et spiritum perinde ignem non esse, 
manifestum est. Quia non istic allegorice aliquid accipiendum est, sicut 
illud ubi ait Dominus: Ignem veni mittere in terram[27], cum de sancto 
Spiritu diceret. Non enim credi fas est animas humanas ad amorem divinum 
participatione angelici spiritus inflammari; quia eodem dono bonus est 
homo, quo bonus est angelus, et eodem dono uterque beatus est. Ambo id 
ipsum eadem voluntate; eodem scilicet spiritu cupiunt. Ambo hoc idem incorporea 
capacitate percipiunt. Et fit homo, angelus, et Deus unus Spiritus, juxta 
Apostolum dicentem: Qui adhaeret Deo unus spiritus est[28]. Non autem video 
quo pacto corpus incorporeo contemperari queat, ut
______________________________________________________________________
unus spiritus jure dicatur. Si enim corpus est anima, immutabitur ergo 
corporeum, ut esse cum incorporeo unum possit. Atque ita ad illam rationem 
necessario reditur, qua incorporeum aliquid creari potuisse dicitur. Nam 
si potest ex corporeo incorporeum fieri, potuit et ex nihilo creari. Nisi 
forte dicatur incommutabilis Deus veluti corporascere, ut unum possit esse 
cum corpore. Sed hoc perditorum quorumpiam fides habeat; quia si vel angelo 
vel homini adhaerere Deo bonum est, non ad creaturam deteriorabitur creator 
incommutabilis, sed ad creatorem mutabilis creatura proficiet. Unde in 
Evangelio Dominus dicit: Pater, sint isti in nobis unum, sicut et nos sumus 
unum[29].
        CAPUT XV. Quod corporea omnia adjunctione sui majora fiant et multa 
quam pauca; incorporea vero anima nec augeatur in multis, nec minuatur 
in singulis.
Nec vero credi licet quorumque conjunctionem corporum unitatem Trinitatis 
imitari, aut eidem inconfusibiliter posse misceri. Patet enim liquido, 
quodlibet unum corpus paris corporis adjunctione duplicari. Esse illic 
sursum, deorsum, dextrum, sinistrum, anterius atque posterius. Esse illic 
pro modo magnitudinis, longitudinem, latitudinem, altitudinem. In Deo vero 
ipsa Trinitate hujus secabilitatis et localitatis partes et spatia esse 
non dicimus, ad cujus similitudinem unum nos esse secumque uniri non posse, 
dicit ipse qui fecit, sicut in apostolicis Actibus legimus, quod unus credentium, 
unusque volentium
______________________________________________________________________
erat animus et cor unum[30]. Non tamen reor multas animas ita sibi fuisse 
conjunctas, ut major quaedam ex multis animabus anima fieret, quia Trinitas 
per quam et cum qua omnes bonae animae fiunt unum. Nec in ulla ex eadem 
Trinitate persona minor est quam in tribus, nec in tribus major est quam 
in singulis. Sic et animae humanae substantia ad ejus imitationem cujus 
imago est, nec in multis secundum aliquam molem major est, nec in singulis 
secundum aliquam molem minor. Quia videlicet potentiae sunt illae, non 
corpora. Creatas autem potentias creatrix utique potentia jure supereminet,
______________________________________________________________________
eo ipso vel maxime quo creavit. Nam et animam anima praestantiorem saepe 
et experimur et dicimus. Nec tamen eamdem quam secundum potentiam praestantiorem 
dicimus, secundum molem quae nulla illi est, credimus esse majorem. Illud 
etiam nec te arbitror diffiteri, quamlibet multas animas perfecte sapientes 
non plus sapere idem anima perfecte sapiente: nec quod una omnimodis volet 
anima, multas id omnimodis volendo plus velle: nec quod quaecunque optime 
meminerit, multas melius memoriae tenacitate meminisse. Corpus vero et 
plus habet ponderis magnum quam parvum, et validior corporum multitudo 
quam paucitas, et fortius quippiam manus multae, quam singulae vel retinent, 
vel sustitinent, vel propellunt. Nunc consequentia disquiramus.
        CAPUT XVI Animas esse incorporeas.
Habeut, inquis, animae secundum se corpus quo subsistunt, licet multum 
et incomparabiliter tenuius quam nostra sunt corpora. Accipiatur ita, si 
ita est. Illud respondeas velim, Quis est iste qui dicit: Habet anima corpus 
incomparabiliter tenuius, quam nostra sunt corpora? Si animae verba ista 
sunt, quod corpus esse suum dicit quod ipsa est, aut istud quod sentificat 
vegetatque carnale.[31]Quod est corpus quod suum dicat anima, nisi illud 
quod ipsa est, si corpus est anima? Aut igitur anima corpus est, nec recte 
corpus istud carneum
______________________________________________________________________
     31: (Ipsa enim dicit anima: Tenuius est corpus animae, 
     quam corpus meum.)
suum dicit, quia potius illud est suum quod ipsa est: aut si istud corpus 
animae corpus est, ipsa, ut datur intelligi, non est corpus. Post itidem 
consultori suo sic loquitur: Objicis mihi ideo animam non esse corpoream, 
quia nec localis sit, nec qualitate aut quantitate subsistat: quod cujus 
periculi sit credere, in consequentibus demonstrabimus. Nunc vero in hoc 
tractatus nostri statu habita discussione pendebit, ut si nec localis sit 
nec quantitati subjaceat, esse eam indubie incorpoream credas. Si vero 
eam demonstraverimus quantitate determinari locove concludi; consequenter 
eam etiam corpore contineri, nec ipse jam dubites. Statum nempe tractatus 
tui in articuli istius conditione posuisti, ut si localis et quantitati 
subjacens anima probari possit, consequenter etiam
corporea crederetur: quam tamen paulo post intra pectoris officinam varietates 
cogitationum suarum fingere, et motus agitare pronuntias
        CAPUT XVII. Animam sine ulla differentia locali, vitam corpori 
tribuere.
Ac primum quaeso respondeas: Ipsa anima quo in loco sit corporis, in toto 
est, an in parte? Si in parte est, quemadmodum universum ubique corpus 
movet atque sentificat? Si in toto est, quomodo intra solius pectoris officinam 
cogitationes suas fingit et motus exercet? An forsitan non solum in pectore
est, sed etiam in capite: nec in capite tantum, sed in planta atque in 
ossibus? Et ubicunque animam localiter esse credis, illic etiam localiter 
sapere et localiter cogitare fateberis. Et quoniam si corporea est, eatenus 
inest corpori, ut sicut aqua utrem minore sui parte minores partes ejus 
impleat, et majore majores; necessario sequitur, ut et major illi cogitatio 
in pectore sit, et minor in digito: atque ita quotam partem quisque corporis 
viventis absciderit, totam quoque partem animae vegetantis abscidit. Ac 
per hoc non tanta erit in anima utique debili vel cogitandi vis, vel potentia 
reminiscendi. Aerem namque (ex quo aut cui similem animam esse pronuntias) 
dividuum secabilemque nemo dubitat. Nam et cum flamus et reflamus, particulas 
ejus haurimus
et reddimus, quas in pastum totius corporis venae illae capiunt quas  
Graeci vocant; per quas idem aer in temperamentum trium elementorum pulmonum 
quoque indefessa agitatione dispergitur. Sed si haustus aer, juxta sententiam 
tuam, ad animae pertinet pastum, quia scilicet res aeria convenienter alitur 
aere: ergo, sicut supra dictum est, cum corpore quod vegetat recipit sectionem. 
Vis certe memoriae ad totam sine quaestione pertinet animam. Omne porro 
corpus quamlibet magnum, quamlibet parvum, secari profecto potest: quod 
idcirco illi accidit, quia partibus constat. Nam quidquid partem habet, 
potest utique dividi, quia pars potest a parte divelli. Quapropter si corpus 
est anima, recipit utique sectionem: si recipit sectionem,
recipit imminutionem; si imminutionem recipit, perdita quisque vivi corporis 
parte, animae quoque perdit partem. Cum parte vero animae perit pars memoriae. 
Anima ergo cujus imminuta substantia est, minus debet utique meminisse. 
Ac per hoc si localis est anima, multimoda potest sectione comminui, et 
frequentia comminutionis aboleri. Sed quia istud mens sana, ne dicam docta, 
non recipit; ut illocalitas animae quantum per nos sub ope divina proferri 
potuerit magis appareat, de motibus disseramus: quia dubium non erit, sicut 
corpus est quod movetur localiter, ita non esse corpus quod localiter non 
movetur.
        CAPUT XVIII. Tres esse motus.
          I.
          Tres ergo motus esse, stabilem, illocalem, localemque,
jam notum est. Stabilis motus Dei est, illocalis animae, localis corporis. 
Stabilis motus est quod Deus creaturam non semper fecit; sed tamen eamdem 
non nova voluntate tunc creare voluit cum creavit, quia semper tunc voluit 
creare cum fecit. Tunc temporis significatio est. Semper non ad tempus 
pertinet. Tunc ergo istud ad principium temporis pertinet, non ad tempus, 
quia temporaneum motum stabilitas sempiternae voluntatis includit. Ac per 
hoc semper tunc velle stabilis motus est. Hic oportet accipias nihil moveri 
posse nisi ab immoto.
Atque ut id doceamus exemplo, digitum certe nisi stante manu movere non 
possumus; motus autem brachii ab humeri stabilitate est. Et ut non diutius 
immoremur, in gradiendo utique pes unus figendus est, ut alter promoveri 
queat. Tene istud: paulisper animi motum a corporis motu discernimus. Nam 
sicut, ut supra dictum est, Deus stabiliter movetur, sic anima temporaliter. 
Temporale est autem, quod paulo ante superba, nunc humilis; prius laeta, 
nunc tristis; dilexit ante, nunc odit; prius aliquid oblita, nunc meminit. 
Hujusmodi autem motibus anima non communicat corpori, quibus immoto nihilominus 
corpore movetur. Unde datur intelligi animam per tempus illocaliter moveri, 
atque ab eadem corpus et temporaliter et localiter moveri;
eamdem vero a corpore localiter moveri.
          II.
          Atque ut hoc ipsum, si quo modo queam, verbis planum faciam, 
attentiore mihi lectore opus est. Ecce ad aliquid scribendum vel fabrefaciendum 
ut manus moveatur animae nutus intenditur. Anima conspicatur incorporeas 
illocaliter formas, quibus indissociabiliter juncta, sive superjecta subjectis, 
sive subjecta superjectis, et membrum tota movet, et formarum varietatem 
tota sentificat. Cum ergo, ut dictum est, aeternis illis eisdemque semper 
formis intenta, ad exempla earumdem formarum tetragonum, sive hexagonum 
vel rotundum corporeum per corpus efficere molitur; certe si aliorsum mentem, 
oculum scilicet suum, verterit, ut puta volens quadrum facere rotundum 
cogitet; aut volens scribere
Pauli nomen, cogitet nomen Simonis: nonne protinus ad id exprimendum sive 
figurandum agitur motus membri, ad quod cogitandum transiit nutus animi? 
Stabit ergo anima in contemplatione formarum ut moveat corpus in figuratione 
formabilium. Quae formarum veritas nisi rationali conspicabilis non est. 
Stat enim omnis anima in appetitu rationali et in consilio. Non autem credibile 
est quod, cum nutu animae scriptoris manus ad scribendum movetur, anima 
quoque manus agitatione moveatur: quae nisi litterarum formas immobiliter 
atque illocaliter aspiceret, easdem motu digitorum localiter formare non 
posset.
          III.
          Sed forsitan dicis: Illa pars animae quae in scribentis digitis 
est, movetur, et reliqua non movetur.
Hoc illi porro contendunt qui animam partilem putant, quanquam indissociabili 
consequentia, si corporea foret, partilis foret. Quia et partile quod corporeum, 
et corporeum omne quod partile. Inquiramus igitur si discindi in partes 
animus queat, et amoveri parte sui pro corporis parte possit, nec ne, videamus. 
Ac primum illud excutiendae quaestionis hujus potissimumque sit nobis, 
ut, si habet partes animus, secari possit in partes. Advertamus ergo animo, 
quod nullum corpus aut tangi simul totum, aut simul tangere totum potest. 
Et anima in suis quibusque motibus vel actibus tota simul est. Nam,
ut supra disputavimus, omne corpus quamlibet magnum, quamlibet minimum, 
habet longitudinem et altitudinem. Subjacet autem pro numero partium sex 
utique motibus. Movetur autem omne corpus sursum, deorsum; in dextrum ac 
sinistrum, priorsus et retrorsus. Movetur autem etiam motu septimo, sicut 
est rotae et sphaeroidi: qui profecto motus ad aeternitatis indicium a 
se, et per se, et in se peragitur. Omne igitur corpus, ut diximus, sex 
partes habens, sex motibus subjacens, habet utique pro crassitudine sui 
aliquid etiam medium. Exteriora namque in corporibus omnino nulla essent, 
si interna quoque non essent. Quodlibet ergo corpus etiamsi clausum manu 
in exterioribus suis per totum tangatur, in interioribus certe non tangitur. 
Hinc patet
omne corpus totum simul tangi non posse. Nec uno in loco esse quamlibet 
minimum, totum posse: ut puta granum papaveris aut quotalibet pars grani 
ipsius: quod illic non habet inferiora sua ubi superiora, nec illic dextera 
ubi sinistra, nec anteriora illic ubi posteriora. Anima vero et tota per 
corpus videt, et tota visorum recolit, et tota audit, et tota sonorum reminiscitur, 
et tota odoratur, et tota odorum meminit, et tota per linguam, atque, ut 
volunt alii, per palatum sapores sentit eosdemque discernit, et tota tangit 
lenia quaeque et aspera; tota probat atque improbat. Mirum autem videtur 
juxta necessitatem localitatis temporum, sicut supra disserui, quod anima 
totum corpus tota vegetat, et toto nihilominus vivente corpore totoque 
sentiente, per minimam
partem corporis, quod est visus, tota simul accipit formas. Et per ejusdem 
corporis partem quod est auditus, tota simul accipit voces. Et per exiguum 
narium membrum sentit tota fragrantias. Et per gustandi sensum tota dijudicat 
saporum differentias. Et calida vel frigida summo tantum digito tota discernit. 
Si ergo localiter tota adest oculo ut videat, quomodo omnibus simul sensibus 
tota non deest, ut ubique tota sentiat, et singulas corporis partes non 
partibus suis, sed tota vegetet, et per diversum simul tota sentificet? 
Cum ergo haec animam localiter actitare persuaseris, tunc localem mihi 
eamdem vel partilem persuadebis. Et tamen haec adhuc omnia homini belluaeque 
communia sunt.
        CAPUT XIX Anima quantitati non subjacet.
Igitur si illocalitas animae vel aliquatenus apparuit, cum nondum de principali, 
hoc est, de rationali nostro disputaverim; in quo utique incorporalitas 
atque illocalitas clarius elucebit: quatenus anima nec quantitati subjaceat 
disseramus. Quamlibet ubi localitas non est, quantitas esse non possit, 
quia sibi ita mutuo haec eadem nexa sunt ut aut utrumque in aliquo esse 
possit, aut neutrum. Ex illis Aristotelicis Categoriis nulli prorsus subjacet
essentia divina. Rursus anima humana non omnibus subjacet. Porro corpus 
quodlibet subjacet omnibus. Nam de Deo non dicimus qualis est, quia non 
potest comparari quasi ad aliud, ut dicatur, talis est. Nec dicimus quantus 
est, quia non mole magnus est. Nec quid habet, quia nihil non habet. Nec 
quomodo est, quia ipse modus est. Nec habitum ejus inquirimus, quia continet 
omnia. Nec locum, quia non nisi corpus in loco est. Nec tempus, quia sempiternitas 
est. Nec actum, quoniam quietus agit. Nec passionem, quia non patitur. 
Jam decima, immo prima est ipsa substantia, de qua haec praedicamenta texuntur.
        CAPUT XX. Animam qualitati subjacere.
Humana vero anima sicut quantitatem non recipit, ita subjacet qualitati. 
Nam si de quopiam quale sit corpus ejus inquirimus, sic videlicet qualitas 
corporis indicatur. Flavus est ille, oculatus est, pallet ille vel niger 
est. Sin vero de anima consulamus, ita nobis qualitas ejus ostenditur; 
superba est, humilis est, iracunda, tranquilla est: valde meminit, aut 
celeriter obliviscitur. Quantitas itidem corporis si quaeratur, jure nobis 
dicitur, illius in pedes quinque protenditur longitudo, latus est duobus 
itidem pedibus, habet in crasso tantumdem. Num quantitas animae istis signatur 
indiciis, aut in illa longum vel latum vel spissum aliquid invenitur? Quod 
si ita est, tanto quisque majoris erit animae, quanto corporis capacioris. 
Nec unquam perexigui
corporis hominem magnanimum vere diceremus, cum ingentis corpulentiae pusillanimes 
plerumque dicamus. Sicut dicimus, magnanimus Moyses cum Rubri maris vias 
intrepidus ductor intravit; et parvi animi populus, qui hoc ipsum facillimum 
factu fore Deo promittente non credidit. Ecce populi totius animo unius 
hominis animum sine ambiguitate majorem dicimus: videlicet virtute, non 
mole. Quoniam si mole major moles esset, vel duarum animarum quam unius, 
non dico multarum. Est ergo in anima qualitas, sed quantitas non est: quoniam 
quod affectuum mutabilitati subjacet, qualitatem recipit: quod vero non 
habet molem, non habet quantitatem. Hinc est quod emoriens omne corpus 
animatum non amittit animam, sed dimittit: quia non egreditur
quod non includitur: nec amittitur quod non tenetur. Si enim tenetur, non 
amittitur: et si non amitteretur, nemo moreretur. Unde non poetice, sed 
philosophice Papinius ait:
. Odi artus fragilemque hunc corporis usum,
Desertore animi.
Quod ut magis pateat hoc ipsum diligentius ventilemus, atque ab extremo 
viventium genere ad rationalem quoque vitam ordinatim gradatimque veniamus. 
Ut tria illa memoriam, consilium, voluntatem, quibus humanae animae constat 
unitas, videre possimus,
quamlibet rationali atque irrationali meminisse commune sit.
        CAPUT XXI. Memoriam rationali et irrationali animae commune esse: 
quodque omnis creatura sit homo.
          I.
          Unde non absque vero dicitur: In memoria esse hominis pecudisque 
confinium. Nam et nidos ciconiae atque hirundines post annum revisunt, 
et equi stabula repetunt, et canes dominos recognoscunt. Sed quoniam animae 
belluarum etsi imagines locorum naturaliter retinent, ipsius tamen substantiae 
suae scientiam non habent, in recordatione corporalium rerum quas per corporis 
sensus hauserunt necessario remanent, et ratiocinandi non habentes oculum, 
non dicam supra se aliquid, sed se ipsas
videre non possunt. Gratias ergo si non quantas debet, at quantas potest, 
creatori suo totus homo referat, qui illi ineffabilis benignitatis largitate 
essentiam cum lapidibus, vitam seminalem cum herbis et arboribus, vitam 
sensualem eamdemque animalem cum pecudibus, vitam rationalem cum angelis 
dedit. Igitur ut herbarum quoque et fruticum vitam incorpoream esse pateat, 
eamdemque non amitti a corpore, sed dimitti: quaero a te, herbas et arbusta 
utrum ne neges vivere, an forsitan dicas his ipsis viventibus aliquibus 
ut vivant animas inesse. Sed animata si essent, motu proprio non carerent, 
quia sunt quae moventur motu non proprio. Sentirent etiam vulnus inflictum. 
Sed haec talibus non inesse vel de ossium sectione, et capillorum atque 
unguium
praecisione cognoscimus, quae sine ullo sensu doloris abscindimus. Est 
ergo etiam ibi vita, ubi non est anima.
          II.
          Aspice nunc ad conficiendam hanc ipsam arboris vitam omnium elementorum 
particulatim semina convenisse. Est illi videlicet terra in crassitudine, 
aqua in humore, aer in progressione, ignis in germine. Si autem de aere 
est anima, aut aeri similis, ut tu pronuntias: ergo arborem non negabis 
animatam, quia perspicuum est aeri similem inesse naturam. Inferiora temperato 
rerum ordine superioribus afficiuntur, transacto scilicet frigore brumali 
per conversionem coeli, recursu siderum, calor superveniens, aerem sibi 
et loco et natura proximum prius afficit. Qui quoniam tanto gradu igni 
cedit
quanto ipse aquis eminet, per radices arborum vel quorumpiam germinum de 
terrae intimis aqua attrahit: eo quod ignis elementum omnia naturaliter 
rapiens tepefactum aerem ad se cogit, perque arboris medullam sic ipse 
haurit aerem, sic aer aquam, sic aqua terram. Unde est quod etiam nos per 
fistulam, vel cujuscemodi tibiam attracto aere, aquas indifficulter haurimus. 
Et e puteorum profundis artificiose compacto machinamento quodam sursum 
versus unda gravior ob naturam cogitur, et aeris adminiculo in angustos 
tuborum meatus vi compulsa labro tenus supra summum putei expressa
prolabitur. Haec ergo dissonantia contrariorum sibi corporum, ut quodlibet 
vivens corpus existat, in quamdam concinentiam cogitur nutu creatoris. 
Ex his autem elementis quatuor quae moderate musiceque in arboris vitam 
sibi concinunt, si quid contra mensuram vel superfuit forte vel defuit, 
aegrescit arbor ipsa primum, dehinc emoritur veluti victa languore. Cernis 
istic dissonantibus ab unitatis concinentia corporis partibus, vitam potius 
a corpore deseri quam dimitti a vita corpus. Constat igitur omnem vitam 
nec localiter abscedere a corpore, nec in corpore velut in loco esse, nec 
localiter corpori accedere.
          III.
          Hic si causalium rationum secreta rimare animadvertas, licet 
defore vix his viventibus animam,
sed non defore incorpoream vitam. Atque ut unum aliquod ex omni seminum 
genere deligamus, granum certe tritici quantae sit magnitudinis scimus, 
et ejusdem capacitate sui modum mole metimur. Cujus si quid internum corporeum 
videre velimus, scisso eodem nihil nisi tantum candentis farris aspicimus 
quantum brevis capacitas tenuissimae cutis includit. Ecce tibi in spatio 
corporali summam grani triticei. Da tu nunc in hoc eodem granulo corporaliter 
mihi tumores germinum, herbarum virentia, calamos stipularum, spicarum 
hispida, levia palearum, pinguia frugum, atque ex his indefessis multiplicandorum 
semina seminum quae omnia in illo sunt granulo, causalibus reposita secretis. 
Nunc igitur aut cuncta quae de seminibus prodeunt intra eadem semina corporaliter
ostende, aut herbarum quoque vitam incorpoream confitere. Et pronuntia, 
si placet, corpoream hominis animam, et corpoream fruticis vitam. Quod 
quia nemo hominum incolumi potest ferre judicio, transeamus ad animata 
viventia, quae non solum vivunt, sed etiam sentiunt.
          IV.
          Est ergo in pecude corruptibile corpus et mortalis anima, quae 
vitam corporis nec anticipat nec posticipat. Vides ergo quod vitae seminali 
quam in herbis arbustisque reperimus, in corpore pecudis per appetitus 
animae sensum motumque tribuat; sic tamen si ipsum corpus convenienter 
elementis analogice concinentibus probe valeat, et nutibus animae consentaneo 
motionis concordet obsequio. Quomodo autem fit ut anima eodem nutu sanum 
infirmumque
membrum dispariliter moveat? Ecce ille laevae manus vigore valet, usum 
dextrae ictu ut assolet humoris amisit: manus reliquo adhaerens corpori, 
etsi non in eodem vigore in eadem permanet specie, nec tamen servit nutibus 
animae. Quid dicemus, pulsa exinde localiter cessit anima? et quo abiit? 
quo inde discessit? Sed forte ad reliquam partem sui se contulit, sed jam 
totum corpus implebat anima. Non potest adjici pleno quippiam quin supereffluat. 
Ergo fortassis exhalandum est aliquid animae vel eructandum, aut quoquo 
modo digerendum, eo quod non integrum corpus non integram capiat animam. 
Haec certe absque ambiguo
consequi necesse est, si corpus est anima. Quod quoniam fieri nequaquam 
potest, illud potius intuere quod non anima imperandi vim perdidit, sed 
vires serviendi manus amisit. Illo enim ut puta sanguinis impetu conniventium 
elementorum harmonia turbata, corpori adimitur serviendi possibilitas, 
et animo dominandi accedit difficultas, et incipit esse oneri quod erat 
usui. Non tamen anima movendi vim perdidit, si membrum convenienter se 
necessariae motioni non praebuit. Et in quolibet oculis capto, quantum 
ad animam spectat, remanet vis videndi corporalia per corpus, sed organa 
membrorum deficiunt, quibus potentias suas exserat ad sentienda corporea. 
Sicut ergo ratione perspicua claret liquido, non animam membro debili localiter 
pulsam, sed ab animae intentione
vivaci membrum languore torpens, velut quadam mortis vicinia dissidentem: 
ita cum animalis cujuspiam corpus dissonantia sui desiderit, recurrentibus 
ad regiones suas elementorum particulis, anima non habens quo intentiones 
suas explicet, pecudis deperit, humana requiescit. Ab his tamen tantum 
motibus quibus corpus movebat per loca, ipsa per tempus illocaliter mota.
          V.
          Non se nunc aliqua veluti corpuscula oculis mentis objectent, 
ut animas positis corporibus quaedam loca aeris aut cujuslibet elementi 
occupare credamus. Intellectum tuum, si potes, intellige, cui soli cum 
angelo haec videre concessum est. Num quippiam in intellectu tuo longum, 
latum aut altum vides? Num splendor ullius corporeae lucis ibi rutilat? 
Num
aliquis cantilenae modificatus et per tempus fluens canor illic insonat, 
aut evanescentis fragrantiae suavitas halat, aut aliquid istic corpulentum 
sapit, aut aliquid molle vel durum localiter tangitur? Visus illius clarescit 
sapientia, tenebrescit insipientia. Auditus illius fallacia offenditur, 
veritate mulcetur. Illocaliter illic fragrat aequitas, foetet iniquitas: 
vanitate tabescit, virtute pinguescit. Miser est contubernio stultitiae, 
beatus complexu sapientiae. Totus igitur oculus est, quia totus videt, 
et totum quod inspicit videt. Quodlibet autem corpus nec totum videtur, 
nec totum videt. Totus auditus est, quia totum quod audit totus audit. 
Corpus autem nihil totum audit. Et totus odoratur, gustat ac tangit, cum 
hujusmodi unitas et potentia in corpore esse non possit. Hoc
autem idcirco illi suapte natura est, quia ibi hoc est videre quod audire; 
hoc audire quod olfacere, hoc olfacere quod gustare, hoc gustare quod tangere. 
Sed occurrunt animae phantasiae corporum, quibus per sensus corporis affecta, 
non locis, sed fallaciis circumscribitur. Et quia illorum tantum meminit 
quorum species per corpus accepit, nihil esse credit quidquid tale non 
fuerit. Nec suspirare potest illi patriae, de qua in hanc peregrinationem 
merito praecipitata est, cum peregrinari se nesciat. Peregrinari se vero 
in corpore scire non poterit, si corpus esse se credit. Unde vir ille, 
quem sui jam substantia non latebat,
sic ait: Cum sumus in corpore, peregrinamur a Domino. Audemus autem et 
bonam voluntatem habemus magis peregrinari a corpore, et praesentes esse 
ad Dominum[32]. Quid, quaeso, dici clarius potest? Omnia corpora sive crassa 
vel gravia, ut est aqua vel terra, sive tenuia et levia, ut est ignis et 
aer, sive illa quae ex his confiunt seminaliter coeuntibus, corporis nomine 
includi non ambigitur. Quidquid autem qualelibet corpus est dici potest 
levius corpus, tenuius corpus, habilius corpus, sublimius corpus, clarius 
corpus; non tamen potest dici nisi corpus. Apostolus autem quid dicit? 
Cum sumus in corpore, peregrinamur a Domino. Videtur mihi quod nequaquam 
peregrinari in corpore animam diceret, si eamdem corpus esse censeret. 
Quia si anima corpus
______________________________________________________________________
est et peregrinatur in corpore, in sua ergo substantia peregrinatur, nec 
unquam poterit non peregrinari, quae sine se esse non poterit. Nulla autem 
res se ipsam ullatenus amittit, quia non potest quidquam esse post se. 
Facilius enim est aliquid prorsus aboleri ne quidquam sit quam se et amittere 
et sibi superesse. Aut igitur anima corpus est, et fefellit Apostolus; 
aut si peregrinatur in corpore, anima non est corpus.
        CAPUT XXII. Quomodo anima peregrinatur in corpore.
          I.
          Subjicias his fortassis ac dicas: Quomodo hic tantum peregrinari 
dicitur anima eo quod sit in corpore? Si resurrectionem probe credimus, 
in illa quoque aeterna patria non sine corporibus futuri sumus.
Hic respondeas: Velim, utrumnam idcirco nunc anima peregrina dicatur, quia 
in corpore moratur, an quia in tali sit corpore? Istud nempe corpus, ut 
supra memoravi, aggravat animam[33]non illo utique pondere quod pendi potest, 
quia si illo quo quisque viribus plus valebit, eo magis corpus inedia vel 
aegritudo tenuaverit. Unde hoc quoque multum nostris astipulatur rationibus, 
quod liquido claret secundum illam vitam quae nobis eum pecudibus est, 
hominis animam exeso atque arido quam pasto ac succulento corpore magis 
onerari. Quod eo fit quia fessum corpus non ita valet animi nutibus facili 
motu servire, et onerosa illi est, non ponderis gravitas, sed agendi difficultas. 
Ac perinde si belluinam vitam quam nobis istic inesse manifestum est
______________________________________________________________________
cogitamus, corpus istud non aggravat animam. Si vero illam quae cum angelis 
erit aspicimus, aggravat animam occupando eam atque illiciendo vel necessariis, 
vel voluptuosis defigendo eamdem in pulchra corpora, et a contemplatione 
summae pulchritudinis abducendo. Isto ergo quod vel esui aut potui necessario 
in salutem corporis opus impenditur, vel superflue voluptatum nugis animus 
occupatur, vel plagis ac doloribus per corpus affligitur, aggravare eamdem 
et pro multitudine ac difficultate actionis onerare perspicuum est. Et 
haec est illa peregrinatio de qua dicit Apostolus: Cum sumus in corpore, 
peregrinamur a
Domino. Cum vero ad illam corporis permutationem pervenerit qui meruerit, 
de qua idem dicit: Omnes resurgemus, sed non omnes immutabimur[34], non 
obviabit tunc nutibus animae corpus animale quod non erit, sed per omnia 
serviet spiritale corpus quod erit. Sed nec illud quippiam concupiscet 
indignum, nec haec aliquid imperabit injustum. Et quoniam sancta anima 
affectu casto in Deum, rapitur, animadverte nec peregrinationem illi localem 
esse nec patriam. Nunquid in hac vita Deus cum anima non est, etiamsi ipsa 
cum Deo non sit? Aliud enim est esse cum Deo, aliud non esse sine Deo: 
quia non localiter ad illum venitur, nec localiter ab illo disceditur. 
Proinde anima illa cum Deo est, quae videt, hoc est, intelligit Deum. Et 
illa cum Deo non est,
______________________________________________________________________
quae utique non intelligit Deum. Deus autem et intelligenti et non intelligenti 
adest illocaliter. Sed in tantum istic peregrinatur in quantum per voluptatem 
ac dolores corporis per loca vel tempora, per phantasias et phantasmata 
a summi boni contemplatione revocatur, quod tunc ad plenum non erit, cum 
corruptibile hoc induerit incorruptibilitatem, et mortale induerit immortalitatem[35].
          II.
          Quae cum ita sint, peregrinatur anima in corpore, cujus corruptione, 
debilitate atque indigentia a patria, hoc est, a Deo separatur. Puto autem 
substantiam cujus peregrinatio locale est atque corporeum, et cujus patria 
incorporeum et illocale, non veraciter dici vel corpoream vel localem. 
In illo autem peregrinatio non erit, cujus nullo appetitu prolicietur,
______________________________________________________________________
nullo renisu occupabitur, nullo pondere praepedietur, Patet, ut arbitror, 
animam non in omni corpore, sed in carnali tantum corpore peregrinari; 
quia carnale corpus obviat, et spiritale proximat incorporeis. Ergo, ut 
aliquando de nostra tantum, sicut prolocuti sumus, substantia disseramus, 
quis potest abyssos memoriae solus intueri et antra penetrare? In ista 
mihi est quidquid usquam colorum formarumque vidi, in hac quidquid verborum 
vel sonorum per aures accepi, in hac quidquid odorum per nares attraxi, 
in hac quidquid saporum diversitate cognovi, in hac quidquid tactu nuntiante 
discrevi; in hac mihi reposita quodammodo sunt et grammatica cum de dialecticis 
dissero, et rhetorica cum de geometricis, et astrologica cum de musicis, 
et haec simul
omnia cum de arithmeticis juxta formas partium mundi quas video, de his 
quas non video adminiculante ratione cognoscens, incorporea mundum capacitate 
complector.
        CAPUT XXIII. Quod anima incorporea videat per se, corporea vero 
per corpus.
Sed dicis mihi: Non mundum memoria complecteris, sed figuram mundi. Vel 
ex hoc intellige animam non esse corpoream, quia vides eamdem nec corporalia 
corporaliter posse conspicere. Huic ergo superpositus est non loco, sed 
vi ac potentia oculus quidam,
qui sive spiritus, sive mens, sive intellectus, unum atque idem est, etsi 
diverso nomine dicitur. Ergo quod est lapis ad inanimum vivens, hoc est 
inanimum vivens ad animatum vivens. Et quod est inanimum vivens ad animatum 
vivens, hoc est animatum vivens ad viventem et intelligentem. Administrat 
irrationalis anima corpus animale, in salutem scilicet ejus: et administrat 
animam rationalem intellectus rationis capax, in salutem videlicet animae 
rationalis operante atque administrante Deo principali potestate et stabili 
motione, atque initiato substantiarum cardine: primum ut sint, deinceps 
ut pro modo vel merito taliter sint qualiter esse debere ille constituit, 
qui non nisi juste universa disponit. Nam sicut de corporibus ibi vel ibi 
esse propter localitatis necessitatem
congrue dicitur, ita de animabus propter illocalitatem vel qualitatem talis 
esse vel taliter jure pronuntiatur. Quia sicut viventi corpori jucundum 
est luculentus locus vel temperatus aer, ita vivificanti animo tranquillitas 
in cogitatione et securitas a timore. Itidem, sicut poenalia sunt corpori 
tenebrosus locus et asper attactus, sic animo cogitanti instabilitas et 
angustiae formidandae. Agitur ergo anima non per locum, sed pro affectuum 
diversitate et delectabiliter et poenaliter. Illud tamen liquet, animam 
sine corpore incorporaliter per affectus pie vel mulceri vel affligi posse: 
corpus sine anima vel suavia vel poenalia sentire non posse. Animae igitur 
corporatae est per corpus sentire corporea, eidemque sine corpore videre 
incorporea. Ergo ut corpus inanimum
nihil sentit, ita animus sine corpore corporea universa non sentit. Hinc 
est quod etiam dum corpus administrat atque sentificat, si quando in summa 
eademque semper attollitur, ita quodammodo corporeos deserit sensus ab 
iisdemque illocaliter abscedit, ut coram posita non videat, ut juxta sonantia 
non audiat, ut percursam legendo paginam non intelligat. Adest anima ut 
per oculum litterarum signa colligat, eademque in syllabas sociata conjungat 
ac per verba distinguat; et non adest ut quid per haec fecerit sciat. Lego 
clare aliquid, pronuntiante me alter intelligit, qui in id mentis oculum 
figit; ego vero ipse quid legerim nescio, quia in aliud anima illocaliter 
intenta discessit. Denique cum ad memetipsum vel admonitus redeo, ego ipse 
sum qui utique redeo, et
ego ipse sum ad quem redeo. Et mecum non fui, quia ad me per intervallum, 
non loci, sed temporis redii. Et extra me non fui, quia sine me esse non 
potui. Ipsa istic est anima, ut per oculum quae leguntur videat; et ipsa 
istic non est, ut quae leguntur non intelligat. Aut non saepius hoc evenit, 
ut sive hujuscemodi lectionibus accommodantes visum, sive relationi cujuspiam 
adhibentes auditum, cum haec eadem non minus intelligi quam videri atque 
audiri facillimum sit, utroque tamen sensu sonos ac signa capiamus; cum 
quidem haec eadem significent non intelligamus? Et tamen rursum in id quod 
intellectum
non erat animi referentes obtutum, absque ulla hoc idem difficultate comprehendimus.
        CAPUT XXIV. Quod non est aliud anima, aliud memoria, cogitatio 
vel voluntas, cum haec eadem una sit anima.
          I.
          Sed subjungis ac dicis: Aliud est animae status, aliud is qui 
de anima nascitur cogitationis affectus. Quamobrem aut hoc potius aestimandum 
est, quod si quando sibi aliquid imaginatur, magis cum suis intra semetipsum 
motibus occupetur. Et si quid aliud est quod aspicere videtur, magis ei 
in recordationis speculo describatur. Istud naturam tu putas ejus esse, 
non poenam. Idcircoque anima tua in recognitione sui fallitur, quia sibi 
adversantia pro se amplectitur,
et per sensus corporis fallaciarum affecta ludibriis, eatenus implicatur 
errore ut tanquam absens sibi se quaerat, cum ipsa sit quaerens se. Non 
enim illud est anima quod quaeritur, sed quod quaerit; quidquid enim quaerit, 
extra se est. Nec quaerere illi opus est, nisi quod secum non est. Ipsa 
autem secum est, quia sine se nihil est. Quaerere se ergo non debuit, quia 
sine se esse non potuit. Quapropter cum se non sine se quaerit, necessario 
in aliud incurrit, quia non potest se invenire sine se. Haec est illa illusio, 
quam qui intelligit dolet, ac dolens gemit, et cum propheta plangit ac 
dicit: Tota die contristatus ingrediebar, quoniam anima mea completa est 
illusionibus[36]. Sed istiusmodi illusiones in memoria patitur anima, ex 
qua nihil phantasiarum
______________________________________________________________________
reventilare ac proferre possit, nisi easdem a formis corporum per corporeos 
sensus hausisset. Sive enim eadem quae per corpus attraxit sibimet imaginatur, 
sive ex his quae vidit, illa quae non vidit conjectat atque confingit. 
Certum tamen est, imaginari illam intra quemdam ventrem memoriae nequaquam 
posse, nisi ea quae per corpus accepit. Et haec illi non naturalia, sed 
poenalia sunt. Ut quoniam a summo bono quod ei Deus est, illecebris pellecta 
corporeis defluxit in corpus, patiatur illud intra semet ipsam juste quod 
extra se dilexit injuste. Non ergo mihi tu illud esse animam persuadere 
velis, quo perturbari potius eamdem vides. Illa namque si in status pristini 
sublimitate mansisset a quo sponte dilapsa est, nunquam contra spiritum 
caro, nec contra carnem spiritus
concupisset. Et si homo verus, hoc est, anima rationalis, honorem suum, 
imaginem scilicet Dei intellexisset, nunquam insipientibus fuisset comparata 
jumentis[37], videlicet ut animaliter viveret. Hinc est ille prae oculis 
ejus imaginum corporearum tumultus, se semper objectans, ut si quando vel 
ad se, vel ad Deum suum ratiocinando nititur, semper ad corporea phantasiis 
corporeis avocetur.
          II.
          Tu enim cum dicis aliud esse animam, aliud animae cogitationem, 
melius fortasse dixisses, illa de quibus cogitat anima, cum de se non cogitat, 
non esse animam ipsam vero cogitationem non esse nisi
______________________________________________________________________
animam, quia illud quod subjiciendum esse dixisti, eatenus animam solere 
requiescere, ut prorsus cogitet nihil, caret vero. Anima nempe variare 
cogitata potest, non cogitare non potest. Quid autem illud est quod somniare 
dicimur, nisi quod ne fesso quidem corpore in somnosque resoluto animae 
vis a cogitationibus vacat? Tota vero ibi est ubi cogitat, quia tota cogitat. 
Verum tu idcirco vel maxime de animae statu falleris, quia aliud animam, 
aliud esse animae potentiam credis. Quod enim cogitat accidens ejus est, 
substantia vero quae cogitat. Hoc equidem de voluntate oportet agnoscas. 
Nam sicut tota anima cogitatio est, ita anima tota voluntas est; et quae 
perfecte vult, tota vult. Et, ut supra dictum est, quaecunque illi velle 
accidentia est, ipsum vero velle substantia
est. Hinc etiam in sacris litteris voluntatis perfectae definitio, prout 
illud est, quod ita vel ita voluit, damnabilis laudabilisque censetur. 
Sic in Evangelio Dominus: Qui viderit, inquit, mulierem ad concupiscendum 
eam, jam moechatus est eam in corde suo[38]. Et in bonam partem loco alio 
angelorum vocibus dicitur: Gloria in excelsis Deo, et in terra pax hominibus 
bonae voluntatis[39]. Ecce dilectio, ut tu arbitraris, animi quaedam portio 
est: ut ratio docet, animus totus est. Si quid ergo toto amore amo, non 
id ipsum toto animo diligo? et ubi vacat illud quod dicitur: Diliges Dominum 
Deum tuum ex toto corde tuo, et ex tota anima tua[40], si animae pars putatur 
esse dilectio? Si enim parte sui diligit anima, non utique tota diligit.
______________________________________________________________________
Sin vero tota diligit, tota absque ambiguitate dilectio est. Dicitur enim, 
vereque dicitur, quoniam Deus dilectio est[41]. Sed dilectio illa talis 
est ut nec ipsa diligere nisi bonum, nec per eam diligi possit nisi bene. 
Haec autem dilectio quod est anima humana, propter affectuum mutabilitatem 
potest et in superiora, quod ei solus Deus est, coelesti charitate flagrare, 
et in inferiora damnabilia amore diffluere. Quodlibet tamen diligat, si 
toto amore diligit, tota diligit. Et cum tota diligit, tota dilectio est; 
quae unitas in corpore scilicet non est.
        CAPUT XXV. Exemplum de geometrica, arithmetica atque dialectica 
ad erudiendum lectorem in ea quae obscura sunt, quid videat anima per se, 
quid per corpus.
          I.
          Sed dicis: Quando absentem carum suum cogitat,
______________________________________________________________________
nunquid velut ipso conspecto desideriis satisfecit? Ista, ut ego conjicio 
atque ut plane probo, potissima admodum causa est quae te tuique ignarum 
perpulit animam reri esse corpoream. A sensibus quaeso corporis paulisper 
attollere, ac si vales, perspice quae vel quanta vis videndi sit animo; 
et, si quid potes, animi visum corporisque discerne. Corpus certe nihil 
videt, quia nihil utique sentit absque anima. Ac per hoc animus corporea 
per corpus videt, incorporea per se. Haec ipsa nunc, quantum impraesentiarum 
res postulat, sequestremus, ut quae sint
animi visa per corpus, quae sine corpore, evidenter appareant. Nam velut 
qui vel aliquid eruditus est, credo noverit in geometrica disciplina quid 
sit punctum, quidve linea. Sed quia inter eos qui ista dignabuntur legere 
esse potest qui nesciat, de hoc ipso paululum disserendo quaeramus. Linea 
est (ut doctissimi atque excellentes viri non dixere solum, sed ratiocinando 
probavere) longitudo simplex, quae in corpore prorsus nequeat inveniri, 
eo quod omne corpus longitudine longum sit, non tamen ipsa sit longitudo, 
neque possit sic esse longum ut non latum simul altumque sit. Quocirca, 
sicut aiunt, etiam si araneae filum cogitaveris, quia utique corpus est, 
non solam longitudinem cogitasti. Habet enim pro modo suo indissociabilem 
longitudinis suae latitudinem
atque altitudinem. Igitur si, ut fateri veritas cogit, aliud est longitudo 
quam altitudo, seposita latitudine solam longitudinem cogitemus. Scio autem 
hanc eamdem liquido conspici non esse multorum, quam cum Marcius quoque 
philosophus negaret mathematico Adrasto se videre, cum lineas fabrorum 
videret: utique non mirum est, inquit Adrastus, quod habes oculos similes 
fabrorum, ingenium dissimile Pythagorae; sed non idcirco tardioribus desperandum 
est, modo vel auctoritati cedamus qui rationem forte non capimus.
          II.
          Haec ergo de qua loqui institueram longitudo, cum fuerit puncto 
inchoata punctoque finita, a Graecis , a nostris linea dicitur. Jam 
nunc si quid sit longitudo sine longitudine cognoscere valuisti, et
lineam longitudine finitam formasti, duas aequales lineas sibimet  
e regione constitue; quod cum feceris, intellige te figuram duabus lineis 
paribus non fecisse. Figura enim dicitur cum paribus imparibusve lineis 
capitibus sese contingentibus locus ambitur. Duabus ergo paribus lineis 
sive adversim positis, sive a capite contingentibus figura non clauditur. 
Tribus vero aequalibus lineis figura fit trigona, et hoc aeterna atque 
indemutabilis ratio est omni humanae menti vel non admonitae clarens liquido. 
Nunquid ergo tribus lineis paribus quae semet mutuo capitibus tangunt fieri 
unquam figura, nisi trigona poterit? Aut istud magis nunc verum est quam 
fuit, aut esse hoc verum aliquando coepit, aut aliquando desiit, aut non 
est facilius corporeum interire mundum,
cujus utique tumidae localesque formae istarum illocalium incorporaliumque 
sunt et imago formarum, quam ut aliquid ex his vel variari specie, vel 
transmoveri loco, vel senio veterascere, vel quoquo pacto mutari queat? 
Ne ergo per omnes te disciplinae istius minutias traham, neve intentionem 
tuam in aspectandis planarum figurarum vel cuborum vel pyramidarum rationibus 
teneam propter circuli perfectionem, de una tantum figura, ut adhuc fecimus, 
breviter colloquamur.
          III.
          Circulus fit ex una linea. Sed jure nunc illud admoneberis quod 
linea sine altitudine atque latitudine
perfectior est, quae tamen habet aliquid se ipsa perfectius. Punctum nempe 
principaliter est origo lineae, ab ipso incipitur ipsoque finitur; cum 
punctum nec oriri a quoquam pateat, nec finiri. Hoc namque continet in 
figuris punctum, quod unus in numeris. Ista ergo linea quae transversim 
secari potest, scindi per longum non potest. Quia utique si scinditur, 
habet latitudinem; cum secanda est, puncto caeditur; cum punctum scilicet 
non caedatur. Perfectior ergo longitudo latitudine, quia latitudo et transversim 
et directim recipit sectionem. Perfectior latitudo altitudine, quia altitudo 
non solum findi ac secari, verum et a latere caedi potest. Ergo altitudo 
sine latitudine et longitudine esse non potest. Et ubi haec tria sunt, 
haud dubie corpus est. Latitudo sine
longitudine esse non potest. Longitudo sine his omnibus esse potest, sed 
sine puncto esse non potest. Sine his vero punctum semper est, nec cujuspiam, 
ut sit, indiget, quia unius nullum potest esse principium. Circulus igitur 
una eademque circumflexa fit linea: sed sicut in trigonis et tetragonis 
per angulos puncta sunt, quibus figurarum ratio consistit; sic in circulo 
ejus medium puncto possidebitur, ut circulus rata dimensione formetur. 
Nam cum unum circini radium fixeris, atque alium a centro extrinsecus circumduxeris; 
attende, quantum potes, centri potentiam a stabili radio, illum qui circumagitur 
radium regere, et illic ubi localiter non est, potentialiter circulum figurare.
          IV.
          Hic si purgata mentis intendas acie, subrutilare
tibi jam debet quid sit anima. Illud etiam quale est, quod si sensum corporis 
consulamus, per medium circulum duae pares lineae junctim duci posse credantur; 
cum ratio manifesta convincat nequaquam per eumdem medium duci duas posse, 
nisi una sit brevior? Videtur mihi, sicut superius de trigono patuit, istic 
quoque circuli ratio insolubilibus atque aeternis manere legibus stabilis. 
Tu mihi nunc dicas velim, si ista localiter conspicit anima, quid causae 
est, ut mihi aliquod rotundum, trigonum vel tetragonum in occidente de 
corporibus formare molienti, eadem sine tumore vel motu, ratio rotundi 
vel quadri non desit, cum eodem temporis puncto secundum eamdem rotundi 
et quadrati legem in oriente alius paria de corporibus valeat fabricare? 
Videsne vel de his quae
conspicatur anima, quid sit visus animi? Intelligisne intelligibile et 
intelligens nequaquam posse sejungi? Animadvertisne etiam quid intersit 
inter illas formas quas corpore cernimus, et istas quas mente conspicimus? 
Istas esse sempiternum mundum, cujus hic mundus imago sit: unde divinitus 
dictum est: Praeterit figura hujus mundi[42]. Vides etiam quod cum longitudines, 
latitudines et altitudines corporum scire nullius propemodum sit momenti, 
satis esse aliud, unde dicit Apostolus: Oportere nos nosse quid sit latitudo 
et longitudo, sublimitas et profundum[43]? Quid enim mihi proderit uspiam 
altitudinem
______________________________________________________________________
corporei coeli quaerere, planorum siderum , vel circulorum vias, 
vel singulorum intervalla rimari? quid spatia terrae cognoscere, vel abyssi 
profunda penetrare? Non de his me, ut reor, Apostolus commonitum voluit, 
quae non solum laboriosa sunt, sed etiam noxia; si cum per haec ad aeterna 
semperque manentia transeundum sit, in his haereatur atque remaneatur.
          V.
          Revertere nunc atque intuere omne longum longitudine longum fieri, 
ipsam vero longitudinem longam dici non posse; ut omne castum castitate 
castum fieri, ipsam vero castam non dici ullatenus castitatem. Cum ergo 
meram longitudinem contemplari cupis, aut cum in trigonum vel hexagonum 
mentis oculum figis, projice, quantum vales, ac refuge
non solum omne corporeum, sed quidquid simile esse potest corporeo. Et 
cum trigonam, vel tribus punctis ac tribus lineis, vel rotundam puncto 
vel linea conformari incorporaliter atque illocaliter videris; vim quoque 
ac supereminentiam conspice numerorum, et intellige universum corporeum 
numerabile per numeros fieri; ipsos vero numeros non posse numerari. Nam 
quis non dicam eloqui, sed cogitare digne valeat, quod numerus cum ex uno 
et per unum, et in uno sit, principium tamen ac finis illius non sit? Si 
enim dixerimus unum numeri esse principium, ipsius unius quod dicemus esse 
principium? Ecce habes principium numeri in principio, ut ex ipso sit numerus. 
Jam vero si numerare velimus, adjicis unum uni ut fiant duo, et unum duobus
ut fiant tria, et unum tribus ut fiant quatuor; et deinceps quoties unum 
multiplicaverimus, toties quasi multis singulis in summa ducuntur, ut decies 
ducti decem, et vicies viginti, et centies centum, et millies mille nominentur: 
ut agnoscas omnem numerum ita per unum esse, sicut ex uno procedere. Illud 
vero patet ad finem numeri, qui nullus est prorsus, veniri non posse; quia 
trans omnem numerum qui ex uno, et per unum, et in uno est, semper est 
unus. Tria tamen ista sunt cum dicimus, ex uno, et per unum, et in uno 
pariter aeterna. Proinde illocalia ubique tota. Eidem infinito semper aequalia, 
quia nullum vere unum majus, unumve minus est. Haec sunt numerorum inchoantia, 
ducentia, perficientia: ipsa nec inchoata, nec numerata, nec finita.
Credo, quia sapientiae Dei non est numerus[44]. Nam cum ex uno, et per 
unum, et in uno sit numerus, nec numerari nisi trifariam possit (ut per 
eumdem numerum ordiamur, numeremus et finiamus), ipse est ternarius totus, 
per quem omnis est numerus. Ecce quid habitat in anima humana: ecce quod 
oculo cordis videre concessum est. Quo diffugimus, quo distrahimur, cur 
in nobismet ipsis extra nos sumus? Cur patriam nostram localiter quaerimus, 
de qua utique non ambulando, sed peccando discessimus? Cur tenebras splendere 
credimus,
______________________________________________________________________
quas videre ipsum est utique non videre. Veritatem certe quaerimus: non 
illam per spatia locorum oportere quaeri, non per corporeum aliquid aestimes 
inveniri. Satis ex corpore non solum tangendo, sed etiam cogitando se separabit, 
qui huic adhaerebit. Illocale certe quaerimus, non illud quaeso per locale 
quaeramus. Fecit sibi ipsa veritas sui compotem similitudinem. Hoc in nobis 
offeramus illi quod fecit. Non conviciemur Deum nostrum, dicentes illi: 
Non potuisti facere aliquid simile tui. Quia si corpus sum, similis tui 
non sum, quia de nobismet ipsis nos ille convincet.
        CAPUT XXVI. Secreta Dei locutio ad animam, qualiter se debeat sciscitari.
Loquitur enim in silentio mihi veritas, et dicit mihi: Tu certe qui corpus 
esse te credis, unde incorporeo verbo uteris? Aliud credo est verbum tuum, 
id est, consilium tuum, aliud vox verbi; aliud quod sonat, aliud quod intelligitur. 
Nam sicut vox potest esse sine verbo, ita est verbum sine voce. Utitur 
tamen quodam indumento vocis verbum tuum, ut insonet auribus; sicut ego 
indumento carnis, ut viderer hominibus. Et cum loqueris obsequium vocis 
aure tenus meat, verbum vero illocaliter ad animam permeat; quia sic ad 
illum cui loqueris accedit, quod a te utique non recedit. Et si loquentem 
te unus audierit, totum verbum tuum penes te est, totum penes illum. Et 
si duo audierint, totum audiunt. Et si multi, totum; et omnibus totum, 
et singulis totum,
et tibi totum est. Noli in te perdere tam magnum munus meum; similitudinem 
meam, quam tibi benignissime tribui, ut qualiter ad me tenderes, non extra 
te quaereres. Nemo venit ad Patrem, nisi per me[45]; et Nemo ad me, nisi 
quem Pater meus attraxerit[46]. Et nemo ad me vel ad Patrem venit, nisi 
charitas diffundatur in corde ejus per Spiritum sanctum, qui non nisi bene 
credenti, bene speranti et bene quaerenti dabitur. Ad istam qua unus Deus 
est sumus, tu homo factus es, ad Trinitatem, cum dictum est: Faciamus hominem 
ad imaginem et similitudinem nostram[47]. Introspice te de te ipsa, o humana 
anima, et te ad me nitere. Vide mentem tuam, vide verbum tuum, vide voluntatem 
tuam. Nam totum est in
______________________________________________________________________
mente quod cogitas; et quod totum simul meministi, totum simul cogitas; 
et vis cogitare atque meminisse, hoc est, amas habere mentem et cogitationem. 
Cogitationem ergo tuam cum mente complecteris, hoc est, cum cogitare te 
memineris, totam certe cogitationem tota mente comprehendis. Et totum amorem 
tuum vel mentem tuam tota cogitatione tua cogitas, cum amare vel meminisse 
te cogitas. Et toto amore tuo eamdem totam mentem atque eamdem totam cogitationem 
tuam diligis, cum meminisse et cogitare te diligis. Nullus est tamen qui
meminisse et cogitare et hoc ipsum amare non diligat: cum autem tibi in 
mente est memoria cogitationis et amoris tui, si tanta illa meministi quanta 
sunt, tanta est mens tua quanta sunt illa. Et cum dilectionem vel mentem 
tuam cogitas, si tanta ea quanta sunt cogitas, tanta est cogitatio tua 
quanta illa sunt. Et si mentem vel cogitationem tuam pro sui modo diligis, 
haec et amor tuus aequalia certe sunt. Et si se singula tota simul vel 
ament, vel cogitent vel meminerint, non majora erunt tota simul tria, quam 
vel mens tota pariter recolens, vel cogitatio tota cognoscens, vel amor 
tota diligens. Haec et in te esse ac potius ista te esse, me tibi radiante 
cognoscis, si illos mihi oculos quibus me videri dignor attuleris: nequaquam 
me vel incorporeus nisi
purgatus videt; quominus videri me a te putes posse, si corpus? Ego et 
pater et caritas nostra unus Deus sumus: tu mens rationalis et verbum vel 
dilectio tua unus es homo, ad similitudinem auctoris tui factus, non ad 
aequalitatem, creatus nempe, non genitus. Formatus es ipse, non formator. 
Recede ab his quae infra te sunt, minus utique formata, hoc est minus formosa 
quam tu es. Accede formatrici formae quo possis esse formosior, eidemque 
semper adjungere; quia tanto ab illa speciei amplius capies, quanto te 
illi caritatis pondere magis impresseris. Ab illa scilicet obtinebis imaginis 
hujus indemutabilem statum, a qua sumpsisti principium. Haec et talia loquitur 
veritas ad aurem cordis intrinsecus, admonens nos, ut quod ad similitudinem 
incorporei Dei, non ad similitudinem
corporei mundi facti sumus, incorporeos nos esse cognoscamus, non solum 
quia Deo incorporeo similes sumus, sed etiam quia corporeo mundo dissimiles.
        CAPUT XXVII. Quod quilibet absens corpore carum suum mente videat.
Ecce de statu vel visione rationalis animae infinitarum pro quaestionis 
magnitudine rationum, tactis breviter potius causis quam satis usque discussis, 
arbitror me de illocalitate atque incorporalitate animae sufficiens dedisse 
responsum. Tu nunc ita longe disparilem infraque positam evidenter intelligens 
corpoream visionem, non ulterius isto jacteris incerto,
ut si carum tuum, sicut ipse dicis, absentem cogitas, idcirco eumdem quia 
tibi corporaliter non apparet, credas absentem; quia si tibi in illa sui 
parte carus est, qua uterque homines estis, et qua vosmet vicario amore 
diligitis, ita tibi ille praesens est, ut tu ipse tibi. Quidquid enim tu 
es substantialiter, hoc ille est. Visio vero intellectus est animae. Si 
te vides, illum vides qui nihil est aliud quam tu; qui si corporaliter 
assisteret, per signa certe corporis agnitionem sui tibi faceret. Per quae 
si illud forte cepisses indicium, quo eumdem tibi inimicum potius esse 
cognosceres, reverberata utique affectuum disparilitate anima tua ab ejus 
anima quodammodo resiliret, et in uno corporaliter loco, atque in eodem, 
si potest dici, vestigio, satis scilicet essetis voluntatum
diversitate sejuncti. Quod cum ita sit, non arbitror animos sequestratione 
disjici, quos videmus junctis corporibus posse separari. Ac perinde parum 
est, quod efficiunt corpora mutuis animorum repraesentationibus, si non 
aut per eadem in se imago Dei quaeritur, aut ipsa quaerantur. Miserum namque 
est multumque vero contrarium, ut imago Dei, id est, verus homo, per corpus 
potius quam per se quaeratur. Per se autem quaeritur atque cognoscitur, 
si per imaginem Dei quaeritur. Imago autem Dei, omnis anima rationalis 
est. Proinde qui se imaginem Dei quaerit, tam se quam proximum quaerit. 
Et qui illam in se quaerendo cognoverit, in omni eamdem homine recognoscit. 
Tu autem non immerito carum tuum absentem te habere causaris, in quo corpus 
diligis.
Nec aliud quam corpus diligere in illo potes, quem non credis esse nisi 
corpus. Dilige Deum tuum, dilige in Deo tuo carum tuum, imaginem Dei tui. 
Ille te perinde diligendo Deum in Deo diligat. Si uterque unum quaeritis, 
ad unum tenditis; semper apud invicem eritis, quia in uno consistitis. 
Non autem video quod fieri queat, ut corpora in unum posita praesentia 
sibi esse possint, et animi in uno praesentes sibi esse non possint. Sed 
quoniam liber iste finem flagitat, eo quod aliquibus superficie tenus attactis, 
quamlibet multa brevitatis studio missa fecerim, non tamen omnibus pro 
causae excellentia supersedi: quae post hinc disputanda sunt, principio 
secundi voluminis ordiamur.
        LIBER SECUNDUS.
          CAPUT I. Cur Deus tam saepe oppugnari veritatem patiatur.
Saepenumero mecum reputanti mihi quonam pacto excellentissima veritas tantum 
inimicorum semet habere sciverit, post multum de hac eadem quaestione tractatum 
non improbabilis ratio, sicuti reor, apparuit: omnia scilicet dignoscuntur 
melius contrariorum comparatione. Sic equidem lumen tenebris, sic vita 
morti, sic veritas falsitati composita plus delectat. Oportuit igitur hasce 
distantias pro suis qualitatibus
sibi compotes sortiri patronos, ut nec falsi lateret defensor, nec veri 
vacaret assertor. Itaque fieret ut nec ille magis noceret occultus, nec 
otiosus iste torperet.
          CAPUT II. Quomodo philosophi mundi indagaverint veritatem, gradatimque 
ad Deum usque pervenerint.
            I.
            Et quoniam mortalium generi natura datum est ut abstrusa fortius 
quaerat, ut negata magis ambiat, ut tardius adepta plus diligat; et eo 
flagrantius ametur veritas quo vel diutius desideratur vel laboriosius
quaeritur, vel tardius invenitur: hinc factum est ut philosophi quoque 
excellentibus ingeniis, multimodis doctrinis, pugnantibus sententiis, longis 
saeculis de eadem veritate quaerentes, ab usque Pythagora Italico vel Ionico 
Thalete semper exstiterint, qui dissidentibus aliis vel in parte operis 
aliquid dignum tanta indage sentirent. Unde etiam Doctor gentium non tam 
ignaros veri philosophos judicat, quam cogniti contemptores accusat, inquiens: 
Invisibilia Dei, a creatura mundi, per ea quae facta sunt, intellecta conspiciuntur: 
sempiterna quoque virtus ejus et divinitas; ut sint inexcusabiles: quod 
cum cognovissent Deum, non sicut Deum magnificaverunt[48]. Ergo cognoverunt, 
et ingressa est divinitatis abditae mens humana secretum, transcensisque
______________________________________________________________________
corporeis omnibus emetita, ita illum videlicet universitatis vidit esse 
creatorem, qui non solum corporea universa praeiret, sicut irrationalis 
anima; neque hanc etiam, sicut rationalis antecelleret, sed qui his simul 
omnibus longe incorporali potentia praestaret. Videbat enim moveri corpus 
per loca et tempora, cum vel de loco in locum cederet, vel aetatem temporis 
transcursione mutaret. Apud se itaque paululum constitit, potentiamque 
sui non sine horrore suspiciens, quaerendum ne supra se aliquid, an in 
se esset consistendum sibi, dubitavit. Sed dubitantem se non esse Deum 
dubitare non potuit, cui causa dubietatis ignoratio esset: non autem nisi 
ignarus ambigeret. Deus vero nihil ignoraret, ac per hoc dubitare non posset.
            II.
            Porro autem se animadvertebat et ignorare necessario et consequenter 
ambigere, adjecto eo, quod etsi non subderetur motioni per locum, moveretur 
tempore per affectum. Nec principale rerum stabilimentum foret, quod vel 
loco vel tempore posset, quia nisi per aliud moveri nihil posset. In quo 
autem universum staret, id in se ipso consisteret: sic in auctore suo altius 
ratiocinata, cognovit illud quod in superiore libro memoravi, viditque 
nisi ab immoto moveri nihil posse. Itaque necessario stare animam ut corpus 
moveat per tempus et locum. Stare vero in se ipso Deum, qui moveat animam 
per tempus, corpus vero per locum pariter et per tempus. Et quoniam principio 
nullum potest esse principium, quod juxta de immensitate ac sempiternitate 
cogitandum
est. Quia sicut a nullo coepit, ita in nullo consistit, non sine quodam 
medio ab imis quod omne corpus est, ad summa quod Deus est, transeundum 
rata: se scilicet inter extrema mediam reperiit, eo quod nec cuiquam corporum 
similis existeret, quia similitudo Dei esset; nec itidem aequari Deo possit, 
quia etsi ab illo coepisset, de illo non esset.
            III.
            Animadvertit etiam in rerum plenitudine, aliud esse secundum 
veritatem quod judicaret nec judicaretur, aliud quod judicaret et judicaretur, 
aliud quod judicaretur nec judicaret; secundum veritatem Deum judicare 
de quo non judicaretur, animam
judicare et judicari, corpora judicari nec judicare. Tunc autem minime 
falli judicantem, cum adhaeret illi secundum quod judicat: tunc maxime 
cum collabitur ad illud de quo judicat. Intellexit quoque propter immutabilem 
vim contrariorum, sicut tenebras luci, sicut essentiae nihilum, ita incorporeo 
corpus esse contrarium. Et vidit similitudinem cujusque rei in contraria 
esse non posse, quia videlicet immota rerum ratio non sinat, ut aliquid 
vivat mortuum, videat caecum, substantia sit simul et nihilum. Hic igitur 
intelligens nonnihil in anima humana esse Deo simile, quia sit ille lumen 
illuminans, et haec lumen illuminabile; incorpoream se non dubie decrevit, 
illud adjiciens: quod si anima corpus esset, et haec eadem similitudo Dei 
esset, corporeus ergo Deus esset;
justeque maluit propter similitudinem creatoris sublimare creaturam, quam 
propter eamdem similitudinem humiliare creatorem: certo cognoscens indissolubiliter 
nexum, ut duo similia, aut utraque incorporea sint, aut utraque corporea. 
Esse quoque in rebus substantivis quaedam non solum specie dissimilia, 
sed etiam naturali vigore contraria, ut aqua vel flamma est, et haec tamen 
esse corporea. Atque hinc mirum fore, si duo dissimilia eademque contraria, 
ut est aqua vel flamma, corporea simul esse possint; et duo similia eademque 
convenientia, quod est Deus et anima, incorporea simul esse non possint.
          CAPUT III. Philosophis Graecis utitur testibus de corporeis vel 
incorporeis, exemplum cameli et formicae proponens.
            I.
            Hujusmodi igitur rationibus utentium philosophorum, quoad potui, 
voluminibus perdagatis, ignobilium plebe rejecta, potiores quosque delegi, 
qui veritati impraesentiarum testificarentur, quorum quidem ex abundanti 
est proferre sententias; non quod propriis deficiamus, sed quod magis mirum 
sit, adversum nos dimicare nostros, et extraneos pugnare pro nobis. Neque 
mihi profecto cordi foret mutuum ex his capere quippiam, nisi iste corporis 
amicus sola philosophici nominis mentione, terriculamenta quaedam nobis 
scientiae profundioris ostentavisset. Ex his igitur quos contra veritatem 
vocat, vocem veritatis accipiat, et geminae primum Graeciae classicum multisonam 
Pythagoreorum tubam et lituum
Platonis exaudiat. Nec tumescat sola vanitate nominum, sed pinguescat multimoda 
veritate rationum. Pythagorae igitur, quia nihil ipse scriptitaverit, a 
posteris quaerenda sententia est. In quibus vel potissimum floruisse Philolaum 
reperio Tarentinum, qui multis voluminibus de intelligendis rebus, et quid 
quaeque significent oppido obscure dissertans, priusquam de animae substantia 
decernat, de mensuris, ponderibus et numeris juxta geometricam, musicam 
atque arthmeticam mirifice disputat: per haec omne universum exstitisse 
confirmans, illi videlicet Scripturae consentiens, qua Deo dicitur: Mensura, 
pondere
et numero omnia disposuisti[49]. Quam quidem ex divina lectione sententiam 
nobis ab adversario miror objectam. Dicit enim verbis his: Deus quidem 
ex nihilo fecit omnia, qui sicut opere instituit, ita materiam incorporavit 
rebus omnibus, inter quas et anima censetur. Sicut distribuit pondus. numerum 
atque mensuram, ita posuit quantitatem.
            II.
            Animadverte, nostri bone cognitor, praesentis saeculi peritum 
facundumque doctorem, nihil incorporeum vult creatum, et incorporatum dicit 
omne corporeum. Cui incorporatur, quaeso, quod corpus est? Si in, pro non, 
forte posuisti, ut incorporatum pro non corporato velis intelligi, plus 
nobis quam volumus sponte largiris. Quia si auctor rerum qui fecit omnia, 
non corporavit; sine corpore sunt ergo
______________________________________________________________________
quaecunque sunt. Enimvero quod est, et absque corpore est, incorporeum 
esse necesse est: quod Graeci elegantius  vocant. Si autem istiusmodi 
propositione simpliciter usus es, incurristi nescius veritatem. Per eamdem 
tamen ignorantiam uno tantum lapsus articulo, quod omnia incorporata dixisti, 
cum satis constet duplicis creaturae substantiam sic ordinatissima lege 
compositam ut omne creatum incorporeum et incorporatum sit, non autem omne 
corporeum sit et animatum. Ac per hoc incorporatum corpus dici non potuit, 
velut in corpus missum; quia incorporatio ad illam pertinet absque ambiguitate 
naturam, quae et priusquam incorporata est, non fuit corpus; et postquam 
incorporata est, non est corpus. Si vero incorporata omnia eo forsitan 
sensu dixisti,
quo dici plane potuit, etsi non debuit, omnia facta esse corporea, excidisti 
pariter et a proprietate verbi, et a ratione veri. Quia si omnis creatura 
corporea est, nihil incorporatum est: si autem incorporeum quid creatum 
est, non est omnis creatura corporea.
            III.
            Sed una haec eademque causa est, quae te multiplici involvit 
errore: magna videlicet rerum ignoratio, et scientiae mira praesumptio. 
Hinc quippe fit ut vel spiritus corporatos corpus esse credas, vel item 
corpora incorporata definias. In istis tam dialecticis conclusionibus tuis, 
semper tibi veniat in mentem illius quam inurendam ducis aliis, alti erroris 
infamia. Divinus quoque temet sermo commoneat: oportere prius deponi trabem 
propriam, ut possit alienam quis auferre festucam (Matth. VII, 3-5; Luc.
VI, 41, 42). Proinde quia non lacessis quasi dubios praelii, sed percellis 
quietos mucrone convicii; et cunctis creaturae partibus, mensuram, pondus 
et numerum indita esse dixisti, quoniam haec simul omnibus constat inesse 
corporibus, et animam corpus esse decernis; quae hujus mensura sit, qui 
numerus, quod pondus inquiro, Si modum vegetanti animae viventis corporis 
modus facit, quia corpus extrarium quasi vas aliquod, animam veluti minus 
quoddam corpus includit: ergo animae, ut tu ais, quantitas pro corporis 
quantitate censenda est.
            IV.
            O si mihi de his loqui tecum commus palamque
proveniret, liberaliter videlicet agerem, nonnulla tibi de meo jure concederem. 
Neque protinus de homine quaererem, sed prius precario poscerem ut rerum 
callens evidenti faterere responso. Formicae et cameli animas utrumnam 
providentia an mole censeres? Si providentia, luce liquidius esset animae 
cameli sic animam praestare formicae, ut camelus tanto pene minor formicae 
sit animo, quanto major est corpore. Si moles tibi in istiusmodi comparatione 
placuisset, eadem nempe replicarem, et nihilo secius quaererem: Si modus 
animae corporis modus est, cur infra corporis modum camelus brutescat, 
et supra corporis modum formica vigeat? Sisterent verba fortassis quae 
tuto tibi magna volant. Ista haec ipsa duplici forte proponerem, utrius 
malles tibi copiam
facerem. Si molem corporis elegisses, perexiguum formicae corpus opponerem. 
Sin animi vigorem, hunc eumdem nullum secundum molem fore convincerem, 
cujus esse nihil in illa corporea cameli magnitudine comprobarem. Hic etiam 
tibi Maronianum illud objicerem. quod verissime de apiculis dictum est:
            Ingentes animos angusto in pectore versant
            V.
            Jam cum super statu hominis dissertare coepissem, a te scilicet 
novo geometra, ut ingenia quorumcunque dignoscerem decempedam in judicium 
flagitarem. Ubi si illo forsitan voluisses uti perfugio, ut diceres invisibilia 
visibilibus non posse metiri; e vestigio responderem, ex magnitudine corporis 
quod animum includeret posse metiri animum qui corpus impleret. Si non 
posse dixisses, instantissime quaererem,
cur fieri de corporis genere uno non posset, quod de omnibus possit? Si 
annuisses posse, tibi dicerem sermone prophetico: Vade ad formicam, o piger, 
et aemulare, videndo vias ejus[50], id est, providentias ejus. Nisi forte 
credendum est ob id nos oraculo coelesti commonitos, ut gradiendi scientiam 
a formica quaereremus. Non te in hac prolocutione sollicitet ambulandi 
cura, sed agendi sollertia;
            Ac veluti ingentem formicae farris acervum
Cum populant hiemis memores, tectoque reponunt;
sic, homo omnis, in corporationem irrationalium protoplasti lapsus peccato, 
ne hieme fuga tua fiat[51]fidei calore et operis devotione procures, ac 
pariter intelligas formiculae et apiculae ingentes
______________________________________________________________________
animos parvo corpore includi. Nihil enim magnum locale capitur exigua re 
locali: et parvum corpus atque ingens animus est apiculae. Non ergo capitur 
corpore extra se; igitur est; sed extra se nihil esse potest. Est ergo 
totus in corpore, sed magnum corporeum corporeo parvo non capitur, quia 
tam magnum replet locum, quam magnum quidque locale est. Aut igitur anima 
illocalis est, et per haec incorporea erit, aut secum tota non erit. Sed 
nihil esse nisi secum potest. Illocaliter ergo in re parva res magna est. 
Non igitur localis est animus, et nihil illocale coporeum: corporeus igitur 
non est. Quidquid autem
corporeum non est, non mole censendum est. Non ergo ex magnitudine corporis 
animi magnitudo.
            VI.
            Quorsum autem evadas nunc videamus. Apicula tibi corporis, 
camelus animi magnitudinem negat. Videris ne istiusmodi rationibus sententia 
tibi placita labascat? Ne secundum corporeas quantitates, numeris, ponderibus 
et mensuris animi magnitudo subjaceat, qui et parvus in magno totum tenet, 
et magnus in parvo non effluit. Sed forte corporaliter metiri animus non 
potest, et pendi potest. Is dicere audeat scire se posse quot animus secundum 
pondus possit esse librarum, qui comprehensum tenet quot sit secundum longitudinem 
pedum. Vestigia vero numerorum in corporibus trifaria dinoscuntur. Loco 
etenim primo, ut sit corpus maximum vel minimum,
unum id esse necessum est, quod scilicet a numero ille est. Secundo, quot 
partibus constat; quae profecto partes, ut jam diximus, dextra et laeva, 
sursum ac deorsum, ultro et citro sunt. Tertio, quot juxta praefatam diversitatem 
partium, secari omne corpus in partes potest; quarum item pars quaelibet 
partium corporis propter vim primigeniam numeri et unum corpus erit, et 
totidem partibus constabit, et perinde in partes secari poterit. Modo tu 
videris utrumnam cum cujuslibet animantis una sit anima, dividi haec eadem 
possit ut iterum quotalibet pars animae anima sit, sicut quotalibet pars 
corporis corpus est. Quod quia sanorum neminem reor posse dicere, terendum 
tempus non est in earum discussione causarum, quae suapte natura tam clarae 
sunt ut obscurari potius
disputatione minuta videantur.
          CAPUT IV. De mensura, numero et pondere corporis.
            I.
            In illud nunc magis, nisi contemnis, advertas animum, ut tibi, 
in quantum se videri dignabitur, mensurae, ponderis et numeri vis divina 
pandatur. Dici nempe de Deo legimus: Mensura, numero et pondere omnia disposuisti[52]: 
quo potissimum testimonio in id scilicet usus es, ut exin probatum velles, 
animabus quoque nostris corporeas quasdam inditas quantitates. Videamus 
igitur: mensura haec, pondus hoc, numerus hic ubinam loci fuerint, quandove 
esse coeperint, ut ad istorum quasi exemplar Deus universa formaret? Si 
nihil increatum nisi
______________________________________________________________________
creator est, haec ergo creata sunt. Si creata sunt, non igitur omnia Deus 
mensuris, numeris ponderibusque disposuit. Quandoquidem haec ipsa non secundum 
ista formavit. Sed auctoritati divinae obviare nefas est. Numeris ergo, 
ponderibus et mensuris universa creata sunt. Mensura ergo, pondus et numerus 
non creata sunt: quia non secundum eadem creata sunt omnia, si et ipsa 
creata sunt. Hic omnibus cogitandi viribus enitendum est ut quoquo modo 
possit agnosci non hoc esse pondus principale quod penditur, sed quo penditur; 
nec eumdem esse numerum qui numeratur, sed quo numeratur nec mensuram
quae metitur, sed qua metitur. Sicut item non hoc est magnitudo quod magnum, 
nec hoc aequale quod aequalitas, nec hoc pulchritudo quod pulchrum. Nihil 
enim creatum per se magnum est; sed ex minoris comparatione magnum aliquid 
dicitur. Hinc est quod montem parvum dicimus, et grande milium. Grandem 
quoque muscam, et bovem parvum. Cum vero ad ipsam creatricem venitur magnitudinem, 
quia comparari non potest, nec major nec minor est. Sic et in his principalibus 
formis ratio par est, quas Plato ideas nominat. Nam secundum eamdem quadrati 
legem fabricamus et quadratam tabulam et forum quadratum. Et cum forum 
majus quadratum sit, non tamen magis quadratum est. Hinc capias oportet 
indicium illius non pensi ponderis et immensurabilis
mensurae, et innumerabilis numeri: quae tria simul aequiterna, semper individua, 
ubique et ubicunque tota, unus Deus sunt.
            II.
            Omnia etenim corpora quibus quidquam vel numeramus, vel pendimus, 
vel metimur, numerabilia sunt, et ponderabilia, et mensurabilia. Nam et 
numeri in corporibus certus est modus, et pondiculi trutinae certum est 
pondus, et decempedae certa mensura est. A cujus magnitudine et citra recurri 
licet usque ad uncias, et semiuncias, et usque ad minimum, citra quod nihil 
est. Et ultra item progredi usque ad maxima, et ipsius quoque mundi inaccessa 
nunc sensibus spatia. Habet enim certum magnitudinis modum quidquid finale 
est. Proinde mundi moles universa, quoniam ex finitis est compacta corporibus,
quippe cum alterum corpus alteri finem faciat, procul dubio ipsa finalis 
est, proptereaque mensurabilis. Trans quam si quid spatiorum humana mens 
cogitat, in ea certe ratione mensurae per corporales formas mitti posse 
non dubitat: quod quidem ita posse fieri veritate claret, si ullus extra 
mundum locus est. Sed quoniam extra omnem locum locus esse non potest, 
localis mensura ubi locus est, non accedit: et cum desit quod metiri possit, 
quo possit metiri superest, quia finito mensurabili immensurabilis mensura 
non deficit. Eatenus equidem ratio ponderis, eo quod pendi potest cessante, 
non interit. Et numerus finito numerabili non finitur. Igitur si immensae 
lucis splendor aliquo nobis fulgore subrutilat, necessario scilicet istinc 
admonebere, ut paululum seposita carnalium
fallacia visionum, dicas nobis decempedae forma corporeae cui nostrum visibilis 
sit? Sed quia hanc, nisi nimium fortasse succenseas, corpori contemplabilem 
non negabis: consequenter quaero illam immensu rabilem de qua supra sumus 
locuti mensuram, animone an corpori dicas esse conspicuam? Sed non ita 
quempiam veritas deserat ut divina corpori visibilia fore contendat, cum 
nec corpora videri ab hoc nisi anima to cognoscat, aut, ut dicam verius, 
animam potius per corpus quam quidquam per se sentire corpus intelligat. 
Duplex est ergo videndi vis animae. Videt mensuram, pondus et numerum per 
se: videt mensurabilia,
numerabilia et ponderabilia per corpus. Ergo per corpus videt quae sunt 
similia corpori, id est, corpora; incorporea vero per se, quibus est ipsa 
similis.
            III.
            Nunc si placet, quoniam mensuris, ponderibus et numeris omnia 
disposita sunt, eorumdem in creaturis signa quaeramus. Imum certe elementorum 
omnium terra est: in rotundo scilicet illud imum constat esse, quod medium 
est, quia in rotundi extimis imum non est. Quaelibet ergo terrae pars magna 
vel minima, ut lapillus exiguus, vel minutissimus pulvisculus qui puncto 
visibili contingi non queat, habet et mensuram pro modulo sui, et numerum 
pro ratione partium, quibus distant superiora ab inferioribus, dextra a 
sinistris, a posterioribus priora. Unde etiam
quamlibet minimum dividi in duo potest, quia corpus est. Pondus vero illius 
hinc animadvertitur, quod ipsum minimum ab origine sua sublatum, et in 
aqua, superiore videlicet elemento dimissum, motu infatigabili non quiescit, 
donec naturali pondere ad solum terrae pervenerit. Hunc ad modum rationis 
tramitem in reliquis oportet tenere corporibus, quia et aquae guttulam 
quam digito tincto sustuleris, habentem scilicet pro magnitudinis modo 
mensuram, pro partium distantia numerum; lege ponderis si dimittas in aerem, 
non residet nisi ad sua pervenerit. Aeris quoque ratio par est, cujus nihil 
vel sub aqua contineri, vel supra ignem ferri potest. Quod si quo pacto 
fiat, necessitate ponderis vel hinc naturaliter erumpat, vel inde sponte 
decidat. Mensurabilem
vero aerem et pro numero partium numerosum, vel hinc, ut arbitror, liquet, 
quod corporeum metiri posse mundum sciant, cujus aer tertia pars est. Sic 
etiam ignis elementum quarto jam constitit loco, quod et pro partibus suis 
recipit numeros, et pro spatio, quia finale est, mensuris subditur. Pondus 
autem ignis iste terrenus quasi quoddam semen ignium supremorum sursum 
versus habet; qui quanto majore fomento pastus, majorum fuerit virium: 
velut in patriam tendens subtili natura magnas partes stipati aeris irrumpit, 
et nisi eumdem elementi alterius profundum vinceret, quo per naturam rapitur 
perveniret.
          CAPUT V. De mensura, numero et pondere animae.
Ecce patuit nihil esse corporeum, cui non sit mensura, pondus et numerus. 
Nunc quoniam eorumdem est et partilis unitas, et locale pondus, et magnitudo 
mensurabilis, utrum tria haec eatenus in anima, ut in corpore, sint quaeramus. 
Magnum certe corpus longitudine et latitudine et altitudine dicimus, cujus 
utique spatium grande vel parvum pro sui capacitate censemus. Ergo tantum 
quidquid corporis quodcunque corpus recipit, quantum pro amplitudine capax 
est. Sic equidem transcenso inferioris creaturae gradu sublimiorem creaturam 
cerne, et animi magnitudinem sui capacitate metire. Ecce capax est
anima humana sapientiae: capax namque est ejus, qua intelligens est. Ergo 
ut ante indeptam sapientiam, sapientiae capax dici non potest; sic antequam 
particeps ejus fiat, sapiens dici non potest. Istic ergo percunctatum venio: 
spatiumne loci fore judices, an illocale aliquid quo capitur sapientia? 
Ego sic censeo, quod si secundum spatium sapientis anima sapientiae capax 
est, ergo secundum molem magna est sapientia. Quod quia non sinit dici 
veritas, illocale est quod capit, ut illocale possit esse quod capitur. 
En tibi humani animi sine mole magnitudinem. Numeri nunc intuere rationem
            II.
            Animadvertisti, ut arbitror, haec esse in corporibus signa 
numerorum, quod scilicet numerosa sint corpora, quae sibi secundum praestantissimam 
numeri
aequalitatem partium parilitate respondeant: ut quoniam unius ad unum, 
et duorum ad duo, et ad tria trium summa aequalitas est; sic itidem illud 
numerosum corpus esse dicamus, quod rata dimensione formatum, ut verbo 
tenus humanum, quae sunt bina sic habeat ex adverso posita, ut sibi nec 
magnitudine, nec spatio, nec loco dissentiant, ut sunt aures et oculi. 
Quae item singula, ut nasus et os medium locum teneant. Atque ut esse pulchra 
possint, concinentiam summae aequalitatis imitentur. Quatenus igitur numeri 
veritatem in anima reperiamus humana, primum debet ipsa sibimet actitandi 
rationem pro virtutum parilitate concinere, ut sapientiae justitia, temperantiae 
fortitudo respondeat; quae parilitas utique numerosa est, quia tanto est 
numeris vicinius,
quanto est quidquam concinentius. Sed illud in anima numerosum potius arbitror, 
quo eadem scientialiter compos est numeri; ut non partibus, sicuti corpus, 
numerosa sit, sed ipsum dignoscat, et secundum eumdem judicet numerum. 
Nam tria et quatuor septem fore; et haec tria et septem decem, nulla praeter 
humanam animam vel potest scire vel poterit. Sicut igitur de mensura claruit, 
ita et de numeris satis apparet esse hos in corpore visibiliter, in anima 
intellectualiter.
            III.
            Restat nunc ut de pondere disputemus. Corporum pondus illud 
esse patuit, quo eadem in regiones suas unde primordialiter existunt, naturaliter 
feruntur, nec quiescunt, quoadusque transmisso elementi alterius spatio, 
in sua perveniant. Animae vero pondus
voluntas est ejus, quae proprie magis amor dicitur, quo scilicet vel se 
ipsam, vel alia quaelibet amat: sive enim sibi incorporea diligat, ut est 
vera sapientia; sive corpori corporea concupiscat, ut pulchra sunt corpora: 
illocali amoris pondere rapitur, donec amatorum adeptione potiatur. Igitur 
pondus corporis quocunque corpus tulerit, mensuras ejus et numeros indissociabiliter 
secum trahit. Item pondus, hoc est, amor animae, in id quod diligit, et 
memoriam et consilium secum cogit; quia nihil aliud meminisse vel cogitare 
valet, nisi illud cujus amore fervescit. Unde divinitus homini dicitur: 
Diliges Dominum Deum
tuum ex toto corde tuo, et ex tota anima tua[53]. Videlicet ut sicut corpus 
pondere cogitur in propria, sic anima pondere referatur in patriam. Hoc 
pondere suo tamen anima non solum aliis jungitur, sed ipsa quoque solidatur; 
quia consilii ac mentis amore medio, et mens consilio, et consilium mente 
diligitur.
          CAPUT VI. De mensura, numero et pondere divinae Trinitatis; quomodo 
haec tria ipsa Trinitas sit.
Sic et incorporaliter cuncta supereminens unitas praecelsissimae Trinitatis 
mensura est, ut aiunt, sine mensura, et pondus sine pondere, et numerus 
sine numero. Pondus ergo quo haec eadem secum ineffabiliter unum sunt, 
charitas est Patris et Filii, quem Spiritum
______________________________________________________________________
sanctum Apostolus proprie insinuans, Charitas, inquit, Dei diffusa est 
in cordibus nostris per Spiritum sanctum qui datus est nobis[54]: evidenter 
ostendens, isto pondere, divina scilicet charitate, illum ineffabilem numerum 
illamque mensuram illo stabiliter ferri quo tale pondus accesserit. Igitur 
tria haec inseparabilia sunt in corpore, sed multo magis in anima; et individua 
sunt in anima, sed multo magis in se. Et sicut nihil sine uno creatore, 
hoc est, ipsa Trinitate exstitit; ita nihil omnino esse potest, quod non 
et trifariam subsistat, et unum sit: omne scilicet corpus, et unum erit, 
et mensurabile erit, et numerabile, et ponderabile. Et omnis anima rationalis 
tribus individuis, memoria, consilio, voluntate subsistit, quibus capax 
est mensurae, ponderis et numeri.
______________________________________________________________________
Secundum haec de mensurabilibus quibusque, ponderabilibus et numerabilibus, 
hoc est, de corporibus judicans, quae si corpus esset, incorporea certe 
non caperet, sicut corpus etiam judicari posset et de corporibus judicare 
non posset. Permanat ergo a summo quod Deus est, per medium quod anima, 
ad imum quod est corpus, unitae specimen Trinitatis, corporibus signa sui 
imprimens, animabus etiam notitiam tribuens: illa formans visibiliter, 
has intelligibiliter. Cum ergo nihil substantia nisi absentia capiat, et 
nihil nisi tribus, sicut supra disseruimus, unum fiat; quando tanta est 
unitas in corpore, hoc est in vestigio Trinitatis, quanta est in anima, 
hoc est in imagine Trinitatis; et item cum tanta sit in imagine, quanta 
est in ipsa Trinitate.
          CAPUT VII. Paganis utitur testibus, nullas in anima corporeas 
esse mensuras vel localia pondera.
            I.
            Sed quoniam nunc tempus aliud est, quam ut de quaestionis hujus 
praeeminentia copiosius disputemus; tantum scilicet in his moratus sum, 
quantum prudentibus satis arbitror, quoad plene cognoscant nullas in anima 
corporeas esse mensuras, vel localia pondera, vel partium spatia; sed illud 
ab ea percipi, quod nec locus capit, nec pondus movet, nec divisio minuit. 
Modo tu, arbiter docte, probaveris justam
gnarus ferre sententiam, anne sit locus quod illocale recipit, an partile 
quod secari nequit, an mensurabile quod infinitum capit. Nunc ad Philolaum 
redeo, a quo dudum magno intervallo digressus sum, qui in tertio voluminum 
quae     praenotat, de anima humana sic loquitur: Anima 
inditur corpori, per numerum et immortalem eamdemque incorporalem convenientiam. 
Item post alia: Diligitur corpus ab anima, quia sine eo non potest uti 
sensibus. A quo postquam morte deducta est, agit in mundo incorporalem 
vitam. Non ego nunc rationum tramitem per nexuosissimas quaestionum minutias 
revolvo, quibus haec probabilia, quo voles adversante, Philolaus effecit. 
In quae si quis vel curiositate, vel studio forte flagraverit, de ipso 
scilicet fonte hauriat. Enimvero
memet causa auctoritatis in eumdem tanti testimonium philosophi jecisse 
sufficiet, sicuti caeterorum post hinc strictim proferre conveniet. Injuria 
nempe a quoquam poscitur, et argumentum pariter et testimonium.
            II.
            Archytas perinde Tarentinus, idemque Pythagoricus, in eo opere 
quod magnificum De rerum natura prodidit, post multam de numeris subtilissimamque 
disputationem, Anima, inquit, ad exemplum unius composita est, quae sic 
illocaliter dominatur in corpore, sicut unus in numeris. Quid, quaeso, 
praecessius dici potest? quid verius? Ad unius videlicet exemplum composita, 
quia ad unius imaginem facta est. Et idcirco unus est, exemplum principale 
formarum, quoniam formabilia ab illo formas capiunt,
qui non cepit. Eromenes Tarentinus ex eadem schola Pythagorae, praemissis 
pro statu sententiae suae insolubilibus argumentis, de anima sic pronuntiat: 
Longe aliud anima, aliud corpus est, quae et corpore torpente viget, et 
caeco videt, et mortuo vivit. Unde autem, si hoc est, quo principio nescire 
se dicit? Sed non ita nunc omnium philosophorum Pythagoricae familiae sententias 
persequor, ut easdem copiosius aggerando, de alienis admodum voluminibus 
meum faciam, satis arbitrans memet principium Pythagorici gymnasii de praesenti 
quaestione scita evidentia protulisse. Certus scilicet neminem refutare 
doctorum, quin hoc idem senserint scriptoque prodiderint, Archippus, Epaminondas, 
Aristeus, Gorgiades, Diodorus et omnes Pythagorae posteri: quorum videlicet 
nominum, ne dicam
sententiarum multitudinem, si eadem prodita velim, volumen efficerem.
            III.
            Igitur Plato procedat in medium, a quo vere claret, quam magnum 
in semet bonum genus humanum negligat nostro praesertim saeculo, quo dictis 
factisque coelitus editis, eatenus religio conclamata est, ut pene jam 
credentibus labore submoto, tempore fidei scientiae fructum capessat laborisque 
mercedem opere non patrato percipiat. Quo fit ut mirari admodum digne nequeam 
hujus Platonis animam, qui tantis equidem saeculis ante puerperium Virginis,
ante incarnationem Dei, ante hominis resurrectionem, ante praedicatam summae 
Trinitatis in gentibus unitatem ineffabilem, Unum, tres in divinitate personas, 
laudabili ausu, mirabili ingenio, inimitabili eloquio quaesivit, invenit, 
prodidit, Patrem Deum paternamque mentem, artem sive consilium, et utriusque 
horum amorem mutuum, unam, summam, aequiternam, indivisam divinitatem, 
non solum ita credi oportere docuit, sed ita esse convicit. Persuadere 
mihi non possum, quod philosophi hujus anima corporea fuerit; ac si forsan 
praecipiti lapsu stultitiae, ulla anima corpus esse judicanda est, illas 
equidem corporeas judicaverim, quae se corpus esse credunt. Non per hoc 
animarum generi derogans, sed quosdam sententiae suae improbitate, non 
mea sponte denotans, et quid
de hominibus fiat, quos cum eousque inscitia teneat, ut indoctos se esse 
nesciant, scientiae nihilominus privilegium sibi vindicant: dumque in imperitas 
aures verborum puerilium spumas exspuunt, uno eodemque mendacio semet scientiae 
fallunt, alios docendo decipiunt; Lysiae similes, quem Plato idem cassa 
rerum verba fundentem, in Phaedro eatenus increpat, ut esse deterius astruat 
gnarum verborum, ignarum esse causarum, quam nescientem rerum verba nescire, 
potius arbitrans imperitum silentium loquaci imperitia. Unde etiam Tullius 
libro de Oratore primo: Eloquentia est, inquit, scientia comprehendendarum 
rerum plurimarum, sine qua verborum volubilitas inanis atque irridenda 
est. Et paulo post: Etenim ex rerum cognitione efflorescat et redundet 
oportet oratio; cui
nisi subest res ab oratore percepta et cognita, inanem quamdam habet locutionem 
et pene puerilem. Sed hinc alias.
            IV.
            In Phaedro autem Plato de anima sic pronuntiat: Anima, inquit, 
immortalis est, quae semper a se ipsa movetur, et aliis causa motus est. 
Corpus autem per se non movetur. Non ait tantum, movet alia, sed, aliis 
causa motus est; animadvertens equidem vir excellentis ingenii, fore nonnulla 
quibus sit moveri proprium, causa motus alieni. Quidquid enim voluntarie 
movetur, ipsum fere sibi causa motus est. Quod autem movetur vel nesciens 
vel invitum, penes scientem vel cogentem causas motus habet. Nec repugnat 
anterioribus nostris disputationibus, quod istic a se moveri animam dicimus, 
cum principalem motionum cardinem in
Deo esse dicamus. Quoniam id ipsum fere a Deo illi est, ut sponte moveatur; 
videlicet ut sicut causa motus animi voluntas est ejus, sic substantiae 
quae utitur voluntate, causa sit Deus. Quia etsi posse velle nobis ex Deo 
est, non omnis voluntatis nostrae motus erit ex Deo. Vel tunc reor: cum 
voluntate peccamus, nostri causa motus ex nobis est, ne peccatorum Deum 
faciamus auctorem. Quocirca si corpus a se non movetur, et corpus non est 
quod sibi causa motus est: quia in se motus sui causas habet anima, non 
est corpus.
            V.
            Idem Plato in libro quem   scripsit: Anima, inquit, 
animantium omnium corporalis non
est, ipsaque se movet, aliorum quoque agitatrix quae naturaliter mota sunt. 
In Phoedone autem sic apud eumdem Platonem, cum Simmia et Cebete aliisque 
philosophis Socrates loquitur: ut cum videamus illic valde consentanea 
nostrisque oppido convenientia pronuntiari, quae non solum praejudicio 
auctoritatis utuntur, sed virtute rationis adminiculantur; animadvertamus 
praeter nativum humanae mentis vigorem, hasce videlicet animas, quae tam 
remota persecutae sunt, tam clausa adierunt, tam perita viderunt, idcirco 
scilicet lumine veritatis afflatas, ut in salutem generis humani, toti 
quandoque mundo divinitus ederetur dogma; apud rudes vero gentium mentes, 
gentilium testimoniis uterentur; quo magis ignorantiae nubilo caecata, 
et infidelitatis frigore in quamdam
glaciem durata gentilitas, evangelicae veritatis calori cederet, si eadem 
veritas adversantium quoque sibimet ore sonuisset. Aut cur non haec eadem 
per philosophos nobis in usum veri coelitus procurata credamus, quae ad 
redarguendam nostrorum quoque imperitiam utilia fore cognoscimus? Persuadens 
igitur in Phoedone Socrati sic ait vera ratio: Donec corpus habeamus, permixtusque 
sit tuli malo noster animus, nunquam nos, id quod jam olim concupiscimus, 
satis plene consecuturos. Concupiscimus autem veri scientiam. Corpus enim 
nobis primum innumerabiles et infinitas occupationes infert, quibus conterimur 
ob necessarium victum et alimentum quotidianum. Deinde si qui morbi ingruerunt, 
impedimento sunt quo minus inquirere et invenire veritatem possimus. Nam
cupiditatibus et timoribus innumerabilibus, variarum rerum appetitionumque 
visionibus, et infinita quadam dementia corpus oneratur, ut prae illo ne 
sapere quidem ulla in re possimus. Et si quando tempus aliquod ad philosophandum 
vacuum vel habuerimus vel fecerimus, tunc quoque in ipsis cogitationibus 
nostris corpus intercurrit, turbam errorum inferens menti, ut obcaecante 
illo veritatem pervidere non possimus. Itaque unum hoc in omni quaestione 
nobis, et id quidem evidentissime probatur. Si quid unquam bona fide scire 
volumus, recedendum esse a corpore, et in ipso animo res considerandas. 
Tunc enim videmur consecuturi quod concupiscimus, et cujus rei amatores 
nos profitemur, cum defuncti erimus: nam dum vivimus, desperandum est. 
Etenim si constat nihil sinceri mixtum corpori animum
pervidere posse; sequitur alterutrum, aut nullo tempore nec usquam contingere 
homini veram scientiam posse, aut tunc demum cum excesserimus e vita. Defunctorum 
enim animus liber est, et solutus a corpore. Eo autem tempore quo vivimus, 
ita demum appropinquabimus applicabimurque scientiae, si nihil aut quam 
minimum corpore utamur, neque in societate ejus, nisi quatenus necesse 
est, animum dimittamus. Ita enim minime replebimur vitiosa turbulentaque 
natura corporis, sed puri a contagione ejus, in quantum facere possumus, 
erimus. Et si ita fecerimus, incorrupti sincerique digredientes, ad omnia 
incorrupta sinceraque veniemus.
            VI.
            Haec ad verbum ex dialogo philosophi admodum principis excerpenda, 
atque huic nostro inserenda volumini ratus sum. Non arbitrans fore quempiam 
illectamentis fallaciarum corporalibus obsistere solitum, qui hasce repugnantias 
in semetipso sentiens, disparium naturarum corporis atque animi, teste 
se in hoc ipsum sibi, indiscussis equidem longe maximi inter philosophos 
viri disputationibus assentiatur, interque animum corpusque suum praeside 
ratione disceptet. Quidnam sit illud quod, ut aiunt, corporeus animus ab 
omni inventione occursante sibi semper extrarii corporis praepediatur obstaculo. 
Aut cur extrarium corpus in reatum vocet, quod semet a contemplatione veri 
revocet, cum sibi ipse sit impedimento, si corpus est. Sed super his non 
argumentabor.
Ipsa per se nimirum veritas claret, nec ornamento aut adjumento extrinsecus 
indiget, quae et pulchrior et fortior nuda est. Hinc egomet testium meorum 
indefensis hactenus mihi testimoniis utendum ratus sum; quia penes illos 
tantum, qui toto sui admodum corpus sunt, de hisce veritatis vadibus dubitabimus.
            VII.
            Verum quid hic idem Plato in Hipparcho, quid in Lachete, in 
Protagora, in Symposio, in Alcibiade, in Gorgia, in Critone; quid in Timaeo, 
etiam arce quadam et quodam philosophiae vertice, de anima pronuntiaverit, 
placitae brevitatis gratia missum facio. Neque enim refert ad agnitionem 
veri, quid de eodem saepius quisque dixerit, quam quid senserit quaerere. 
Quia in saepe dictis nec uberior
est cognitio rerum, quam sit prolixitas onerosa verborum. Quapropter in 
astructionem veri magis considerandum est, quid unum multi senserint, quam 
quid unus saepe dixerit. Ego tamen Platonem, prout mea opinio est, philosophorum 
omnium merito principem, in negotium praesens admiratione sui pellectus, 
testem saepe vocitavi, quamlibet quae plura istic ejusdem legas, innumeris 
comparata quae super anima dissertavit, pauca admodum censeas. Sed nec 
Porphyrius Platonicus, multis post Platonem saeculis, a magistro uspiam 
in hac eadem causa dissensit. Illustri quippe voce genus humanum suae dignitatis 
admonuit: Si beati, inquit, esse volumus, corpus est omne fugiendum. Est 
ergo incorporeum quiddam in nobis, cui adversa corporis universi contagio 
est. Et
quid istud erit, nisi imago Dei? et quid imago Dei, nisi humanus animus? 
qui si in corpore beatus esse non potest, et incorporeus non est, nunquam 
beatus erit, qui sine se non erit.
          CAPUT VIII. Romanis philosophis utitur testibus de animae incorporalitate.
Plurimorum in negotium praesens philosophorum plurimis testimoniis usi 
sumus, multosque ex eadem Graecia, si vel causa posceret vel ratio sineret, 
proferre possemus. Sed ne localiter veritatem quaesisse videamur, ut haec 
eadem ab una tantum videri gente
quiverit, et aliis ignorata sit; cum veri compos humana substantia non 
sit regione, sed genere, Romanos etiam eosdemque philosophos testes citemus, 
apud quos Sextius pater Sextiusque filius propenso in exercitium sapientiae 
studio apprime philosophati sunt, atque hanc super omni anima attulere 
sententiam: Incorporalis, inquiunt, omnis est anima, et illocalis atque 
indeprehensa vis quaedam, quae sine spatio capax, corpus haurit et continet. 
Acrius isti, ni fallor, abstrusas rerum rationes ingressi sunt, quam nonnulli 
nostrates, qui cubiculariis disputationibus de sublimium indage causarum 
aliquid soporiferum in lectulis oscitantes, perpellente copia tepentium 
naeniarum, stolido laudatore veternosas anilium opinionum suspiciones edormiunt, 
innexamque visceribus
animam, corporis claustris includi et contineri decernunt. Sed istuc imperitiae 
veri vacuae figmentum, prout locorum ratio poposcit, et superiore libro 
discussimus, et prolatis nunc summorum magnis auctorum testimoniis, in 
rem sui nobis opitulante veritate, rationis quoque viribus refellimus. 
M. Varro, sui saeculi peritissimus, et teste Tullio omnium sine dubitatione 
doctissimus, quid in musicis, quid in arithmeticis, quid in geometricis, 
quid in  libris divina quadam disputatione contendit, nisi 
ut a visibilibus ad invisibilia, a localibus ad illocalia, a corporeis 
ad incorporea, miris aeternae artis modis abstrahat animum, et in corpora, 
hoc est in adversa sibi dilapsum sui compotem faciat? Cui si corpus esset, 
corpus adversum esse non posset. Quid ego nunc
Zoroastri, quid Brachmanum ex India, quid Anacharsis e Scythia, quid vero 
Catonum, quid M. Ciceronis, quid Chrysippi (qui ab ipso pene principio 
sui operis animo dominandi jus tribuit, corpori legem servitutis imponit) 
in defensionem veri sententias afferam? Quid orbis universi de animae statu 
nobis concrepare judicium, in his duntaxat qui merito enituere, convincam?
          CAPUT IX. Ecclesiasticis doctoribus utitur testibus de animae 
incorporalitate.
            I.
            Facile profecto hoc idem factu mihi esset, nisi adjici quaepiam, 
coacta testium turba non sineret, et divina jam nunc oracula pandere vel 
tempus foret, vel ratio commoneret. Atque ut ad ipsos coelestium
voluminum fontes illis fere ducibus qui ex eisdem largius hausere veniamus, 
Gregorius Nazianzenus in Apologetico, magnum videlicet inter animam et 
corpus clamat esse discrimen; atque ut corpus corporalibus pasci, sic animam 
incorporeis saginari. Beatus Ambrosius ad Mediolanensem in ecclesia populum 
verbo doctissimo atque eruditissimo: Sequestremus nos, inquit, a corpore, 
contra quod nobis, si salvi esse volumus, juge certamen est. Una praecellentium 
eademque sententia non nisi eodem intellectu animadvertenda est, eodemque 
tractanda sermone. Dicam nunc igitur quod saepe me, dum ad
id locorum ventum esset, dicere memini. Sequestrari nos a corpore, Ambrosius 
oportere persuadet. Quis ergo iste sit, cui a corpore sequestrare conveniat 
quaero? Ex anima enim sumus et corpore. Ac per hoc cum sequestrari a semetipso 
nequeat animus, nihil in nobis est quod sequestrari possit a corpore, si 
corpus est animus. Cur, sancte Ambrosi, cur taliter doces? Cur sponsam 
Christi coeno falsitatis oblinis? Cur eamdem a via veritatis saevae praedicationis 
impulsu, in devia abrupta propellis? Cur sequestrari oportere a corpore 
corpus perhibes? Quidnam istud, quaeso, proderit homini? Num quia hominis 
interioris est natura subtilior, quae tamen non est nisi corpus; idcirco 
eamdem disjici convenit atque separari? Nunquid quoniam in hac structura
mundanae molis quaedam subtiliora et leviora, quaedam crassiora atque graviora 
sunt, idcirco tenuioribus universam solidi hujus convenit rupisse compagem? 
Aut beatior aer erit, si cum aqua ac terra non fuerit? Hisce falsiloquiis 
circumgarrientibus, istiusmodi fert ille responsum: Quaedam nobis oboritur 
verborum nuda, virtutis cassa, rationis aliena, veritatis vacua, vanitatis 
cava, superbiae tumida, novelli hujus schismatis sine auctore doctrina, 
elata supercilio, abjecta mendacio, referta convicio, Creatori potestatem 
subripiens, imagini dignitatem, quam miro stultitiae genere comparationibus 
substantiae corporalis infamat. Asserens scilicet tam nihil animo profore 
quod valeat corpore secerni, quam non sit aeri conducibile crassioribus 
mundanae molis
corporibus separari. Porro si qui estis uspiam gentium, quorum ingeniis 
cesserint arcana causarum, adeste praepetes, vosmet ignorantiae plectite. 
Novum dogma miramini: Animae dignitatem capessit in solido mundi, portio 
corporis quarta mundani. Haec ergo nimirum animarum omnium major est anima, 
proque sui mole magis sapiens. Itaque nunc tanto potius quispiam prudentiae 
compos erit, quanto aeris hujus pro sui capacitate plus hauserit. Nec injuria 
genus humanum naturam incusavit, quae quanto majores hominibus boves lucas 
edidit; eo videlicet beatiores, quo capaciores. Sed hactenus satis Ambrosius, 
qui vel solus profecto sit satis. Faxim tamen et aliis testificandi locum.
            II.
            Aurelius Augustinus, et acumine ingenii, et
rerum multitudine, et operis mole veluti quidam Chrysippus argumentandi 
virtute, aut Zeno sensuum subtilitate, aut Varro noster voluminum magnitudine, 
et qui profecto talis natura, attentione, disciplinis exstiterit, ut non 
immerito ab istis corporalibus nostri saeculi Epicureis aut Cynicis, spiritalis 
sophista dissenserit, libro ad Hieronymum de origine animae sic pronuntiat: 
Incorpoream esse animam etsi difficile tardioribus persuaderi potest, mihi 
tamen fateor esse persuasum. Cumque id ita fore rationibus magnis atque 
insolubili argumentatione convincat, ac super hoc Hieronymi sententiam 
poscat, laudis suae tantuma Hieronymo scripta recuperat: quin haud dubie 
Hieronymus nihil de anima sentiri dicit
verius, nihil disputare posse perfectius. En tibi duos praeclarissimos 
virtutum doctrinarumque praeeminentia longe porro praeditos super statu 
animae sentire nobiscum, inermemque te auctoritatis pondere et rationis 
viribus prosternere, qui disparatis corporibus vanitate sapientiae, duas 
animas vis unam facere. Unde multum miror Hieronymum tibi testem citatum, 
cum potissimus tractatorum minime potuerit et pro anima et in animam disputare. 
Quanquam quae ex eodem adversum nos haud intellecta posuisti, nos eo usque 
conducant, uti quam callide non adversarius, verum praevaricator subornatus 
esse videaris, qui velut assentante colludio feceris nos tuis admodum testibus 
vincere. Quippe gloriosum victoriae genus est, ab eo cum quo decertes arma
capere, quaesitumque adversario testem illinc stare, et istinc dejicere.
            III.
            Ne quid tamen segnem me redhibendae vicissitudinis arbitreris, 
prout locus est moneo, consentaneum magis tibi super sententia tua Pictavum 
Hilarium esse potuisse, qui scilicet inter complura praecelsarum disputationum 
suarum quiddam secus sentiens, duo haec veris adversa disseruit: unum, 
quod nihil incorporeum creatum dixit; aliud, quo nihil doloris Christum 
in passione sensisse. Cujus si vera passio non fuit, redemptio quoque nostra 
vera esse non potuit. Sed quoniam beatus Hilarius opinionis hujusce vitium 
virtute confessionis abolevit, sic sustinet reprehensionis stylum, quod 
non patitur detrimenta meritorum. Quapropter eatenus divinarum
tractatoribus Scripturarum fidem adhiberi par est, quoadusque eidem tenori 
veritatis astipulantur. Sed quanquam nonnullis dissertatoribus proferendis 
necessario supersederim, dum ad oracula divina ex quibus eorumdem pendet 
auctoritas, jure festino; haudquaquam tamen Eucherium praeterierim, mihimet 
viventem doctrina et praesentaneis coram disputationibus cognitum, non 
porro nuntiis aut lectione compertum: qui scilicet viridis aevi, maturus 
animi, terrae dispuens, coeli appetens humilis spiritu, arduus merito, 
ac perinde ingenii subtilissimus, scientiae plenus, eloquii profluus, magnorum 
saeculi sui pontificum longe maximus, editis in rem fidei multijugis variorum 
operum voluminibus, ad populum quoque his super statu animae concionatus 
est: Quaerere,
inquit, quidam solent, quomodo in Christo misceri potuerit homo et Deus. 
Quaerunt et rationem hujus mysterii quod semel factum est, cum ipsi reddere 
rationem nequaquam possint ejus rei quae fit semper, quomodo societur anima 
corpori, ut fiat homo. Ergo quomodo corporea res incorporeaque conjungitur, 
et corpori anima miscetur ut homo efficiatur; ita homo conjunctus est Deo, 
et factus est Christus: et tamen ut fieret Christus, duo illa incorporea, 
id est anima et Deus, facilius conjungi permiscerique potuerunt, quam miscetur 
una incorporea aliaque corporea, id est, anima et corpus, ut persona hominis 
existat. Credo mihi nunc illos, qui aeque talibus instituti, ab hisce doctrinis 
degeneraverunt; pessum facientes salubria
sua, et alienis semet noxis obnoxiantes injusto amantium sui odio eousque 
prolapsi, ut extraneos mallent cum falsitate praelegere, et Eucherium cum 
veritate damnare.
            IV.
            Videas hinc alios quiddam socordi trutinare judicio, alios 
id ipsum aut nescios stulto laudare praeconio, aut sciolos subdolo ridere 
consensu; hos inter placere sibi illum, quem nemo, nisi aut ignarus laudavit 
aut callidus. Hic jam feruntur de singulis non pro meritorum, sed pro votorum 
qualitate sententiae. Ob laudem praesentium quarumpiam fabularum longe 
maximi damnantur auctores. Istic ille laudatus ne infra laudantium videatur 
stare judicium, panniculos quosdam ex diversorum varia lectione concerpit, 
eosdemque vilibus suis, veluti
quibusdam stuppeis assuit, laceroque vestitu turpior nudis absque furaci 
meditatione mutus eloquentia palliatus incedit. Cernas hinc alium, situ 
fetidarum, turpium ex olenti coenis suis ac tenebris cloaca ventris et 
oris inhalare sentinam, interque ructandum quasdam suggillatiunculas fringultientem 
ab alio, qui stipem suam variis conlucernationibus dilapidavit, parasitico 
more laudari. Inter has hujusdemque modi quisquilias aliquid tu sobrium 
tuto dixerisne? Porro magnum aliquod e socordi turba periculum periclitabere: 
qui dum ( Imperio quippe nihil quidquam injustius) hos ac tales tamen egomet 
non pavesco. Ac si quis nunc monendi locus est, moneo atque denuntio: quique 
isti quique sunt alii, qui vel in magnos viros obloquia, vel de rebus summis 
deliramenta
quaedam cum computoribus mussitant, aut palam loquantur, aut taceant. Enimvero 
eruentur mihi atque extrahentur etiam nuncupatim ex abditis tenebellarum, 
qui hactenus delituere. Praenosci vero licet, tacere ne habeam facta quorum 
nomina non tacebo. Faxint tamen isti quod foret libitum, salubresque monitus 
spernant, haud impune scilicet. Ego vero praeeligerem ab istis cum Eucherio 
rejici, quam cum istis a veritate damnari. Sed istic nunc locus et tempus 
est, ut sicut a philosophis ad tractatores, sic a tractatoribus ad authenticos 
gradum consequa ratione faciamus, suadente modo, scilicet plerisque testium 
tacitis.
          CAPUT X. Teste utitur ipsa divina sapientia.
            I.
            Audiamus igitur quid imaginis suae pronuntiet
inimicis divina Sapientia: Dixerunt, inquit, impii cogitantes non recte: 
Exiguum et cum taedio est tempus vitae nostrae; et exstinctus cinis erit 
corpus nostrum, et spiritus diffundetur tanquam mollis aer[55]. Impii haec 
dixerunt, super quos paulo post eadem Scriptura sic loquitur: Excaecavit 
enim illos malitia eorum; quoniam Deus creavit hominem inexterminabilem, 
et ad imaginem suae similitudinis fecit illum[56]. Istic ergo temet in 
defensionem tui acrius permovendum credo, proque causae merito in me etiam 
istiusmodi ferme verba
______________________________________________________________________
facturum: Quid tu, unde unde contractis testificationibus uteris, haudquaquam 
tamen veritate pulsantibus conscientiae nostrae sincerum? Quid autem mea 
refert; quid porro attinet, impios ob detractam divinae imagini dignitatem 
divinitus plecti, cum memet impietatis hujusce laqueis noverim non teneri? 
Proinde moneo facessas, nec sententiae talis infamiam mihi mendaciter inuras. 
Nunc ego nisi renuis, in tua tecum redeo, ex queis arbitrabere, utrumnam 
istud in impios prophetici sermonis oraculum, an in te sit porrectum? te 
scilicet, te magis perstringit, qui praetento scientiae privilegio, contra 
famam deditus sententiae, et contra sententiam sollicitus famae, eadem 
quae istic velut aliena renuis, et illic itidem veluti propria defendis.
            II.
            Ne quis sit tamen vel mihi secus interpretandi, vel tibi forsan 
inficiandi locus, impraesentiarum super quibus agimus utraque videamus. 
Propheta nempe dicit impios dicere: Exstinctus cinis erit corpus nostrum, 
et spiritus diffundetur tanquam mollis aer. Enimvero tute quid dicis? Nonnullae 
sunt, inquis, spirituales naturae, ut angeli, archangeli caeteraeque virtutes, 
ipsa quoque anima nostra vel certe aer iste subtilis, tamen incorporeae 
nullatenus aestimandae. Intende, quaeso, animum pro te quisque nostri arbiter, 
ferque judicium, sitne aliquod prolocutionum harumce discrimen: Impii de 
humano spiritu, de humana videlicet anima dixerunt, quod diffundatur spiritus 
tanquam mollis aer. Necessarius hic noster adjungit, quod anima humana 
et aer iste
subtilis aeque spiritualia sunt, sed perinde incorporea non sint. Verba 
nunc eadem, et sensum expende: nam quod illic spiritus dicitur humanus, 
hic anima. Ita profecto concordat, atque si uterque animam aut spiritum 
uterque dixisset; qui scilicet illic in mollem fundi aerem dicitur, sicut 
itidem subtili istic aeri comparatur. Quod ergo diffundi spiritus dicitur 
tanquam mollis aer, tale est ac si diceretur, Spiritus hoc est quod mollis 
aer. Itemque, spiritalis est anima nostra et aer iste subtilis; ita est 
ac si diceretur: Anima nostra hoc est quod aer iste subtilis. Cumque ex 
his duobus quod ante dictum est, impiorum blasphemia sit, quod postpositum 
tua sententia, duoque ista eatenus uniantur, ut sint et negotio et sensu 
et verbo indiscriminabilia: quid potissimum
consequitur, nisi ut aut pro similitudine sententiae tuae, si eamdem defensitandam 
credis, impiorum quoque sententia laudabilis sit; aut quia plectibilis 
illa est, tua quoque sit pro ejus parilitate damnabilis?
            III.
            Sed quid diutius vel argumentantes allucinamur, cum super hoc 
propheta censuerit: Dixerunt, inquit, impii apud se cogitantes non recte: 
Exiguum est tempus vitae nostrae; et exstinctus cinis erit corpus nostrum, 
et spiritus diffundetur tanquam mollis aer. Postque paululum sententiam 
quoque intersita disputatione subjungit: Haec, inquit, cogitaverunt, et
erraverunt: excaecavit enim illos malitia eorum. Et tanquam diceres: Quid 
in eis culpae vertitur, quid erroris? ille respondit: Hominem animam corpoream 
cogitaverunt, et erraverunt: ac velut rogaret geminantem; et quid in hoc 
veritas claudat, ut animam corpus esse quis sentiat, iterat propheta responsum: 
Erraverunt videlicet, erraverunt, quia Deus creavit hominem inexterminabilem, 
et ad imaginem suae similitudinis fecit illum. Id est dicere: Adeo tenus 
non est corpus anima, ut sit imago divina. Estne aliquid quo ab hinc locorum 
uspiam progrediaris, tuomet indicio proditus, veritatis viribus captus, 
prophetae testificatione convictus? Sed viderit quisque quod sentiat: prout 
mea tamen opinio fert, hoc saltem probum quod eatenus dissertavimus adversum 
corporales,
pro spiritalibus sat foret, ni par esse ducerem, apostolica quoque aut 
etiam evangelica in rem controversiae praesentis adhibere.
          CAPUT XI. Paulo apostolo teste pro illocalitate animae utitur.
Igitur quanquam nonnullis locorum sicubi conduxit, quarumpiam Scripturarum 
testimoniis usus sim; fas tamen est multimodo veritatis gaudio falsiloqui 
cerviculam salubri concisione concipilare. Paulus doctor gentium, vas electum: 
Omne peccatum, inquit, extra corpus est. Qui autem fornicatur, in corpus 
suum peccat[57]. Si excepto crimine fornicationis, extra corpus est omne 
peccatum, in anima ergo est. Porro si in anima est, et corpus est anima, 
non ergo extra corpus est omne peccatum. Sed Apostolus
______________________________________________________________________
dicit, praeter fornicationem extra corpus esse omne peccatum. Incorporea 
ergo est anima, ut sit aliquid in quo extra corpus possit esse peccatum. 
Itemque ad Corinthios in eum qui scelere pollutus incesti, novercalem torum 
pene matris stuprator illuserat, sententiam promulgaturus sic ait: Etsi 
absens corpore, praesens autem spiritu, eum qui hoc opus fecit jam judicavi. 
Quid istud, apostole Paule, quid istud est? Quomodo absens corpore es, 
ubi spiritus praesens? Si corpus est spiritus, cur non potius ex duobus 
compactus corporibus, uno absentem, alio praesentem te esse dicis? Aut 
si unum corpus es totus, cur non parte corporis abesse te, et parte corporis 
adesse profers? Ut enim corpore Corinthiis te dicas absentem, eo videlicet 
ferri potes, quia totus
in universo tuo corporeus es: verum quod corporeus totus, et per hoc quia 
absens corpore, absens totus; nescio, quo tui, quo non es, adesse te dicis. 
Aut mendacii te arguis, aut corporales istos de animae incorporalitate 
convincis. Estne aliquid istic creperum, aut fortassis obscurum, quin quantum 
corporeus est, absens Corinthiis est? Aut nullo sui, aut per incorporeum 
praesens est. Incorporeus ergo est spiritus humanus, per quem Paulus apostolus 
absens toto corporeo sui Corinthiis potuit praesentari. Haec et alia ex 
omni ferme authenticorum voluminum corpore innumera proferre possemus.
          CAPUT XII. De eo quod Apostolus raptum se usque ad tertium dicit 
coelum.
            I.
            Sana quippe catholicae fidei doctrina ita tenus intersito gradu 
ab imis ad media, a mediis ad summa conscenditur, ut rato judicio corpoream 
creaturam incorporali creaturae subdens, et summo incorporeo creatori hanc 
eamdem cum sui inferiori subjiciens in tertium coelum Pauli pedissequos 
rapiat, qui solidum sensibilis mundi penetrabili mente transmiserint; intentamque 
aciem ex imo coeli tergo sistentes, redintegratis viribus omne incorporeum 
creatum potiore nisu pro substantiae excellentioris dignitate tranaverint, 
atque hinc redactis paululum respiraculo pausae viribus, in suprema incorporea 
creatoris agnitione
constiterint. Quocirca nunc locorum percunctari sedulo corporales istos 
velim, quae vera illis super hac apostolica sententia sit. Nam cum se dicat 
Apostolus raptum usque ad tertium coelum, primum quaero, localiter, an 
illocaliter sit raptus: et qui tres isti coeli sint, anne plures horum, 
an omnes corporei, anne incorporei quippiam; ut quoniam nos ad id usque 
loci disputationis ordo devexit, quid istinc sequendum sit, nobis consulta 
veritate, videamus.
            II.
            Ac primum non usque facile de coelorum numero quaestionem paulo 
scrupulosius ventilemus. Nempe legimus: Laudate Dominum, coeli coelorum[58]. 
Sed istuc et de multis et de binis licet intelligi, ut et plures coeli 
plurium coelorum, et duo coeli duorum coelorum tacito numeri articulo accipi
______________________________________________________________________
posse videantur. Ecce terrae contiguis aere tenus aquarum elementum est. 
Exin profundum aeris usque ad lunaris sideris citimum lumen. Ab hinc ignium 
aetheriorum spatia usque in extima transmundana, qua  globo 
mundus includitur. Ubinam nunc exacta universitate corporum quaeramus coelum 
trans omne mundanum? Sed in hoc opaco rerum caligantium nubilo ex adytis 
supercoelestium doctrinarum consulta repetamus. In principio (inquit principium 
Geneseos) creavit Deus coelum et terram[59]. Si opinionibus missis, veri 
fidem quaeramus, ecce tibi creaturarum testem ipsum creationis auctorem; 
qui cum ante omne tempus creaverit coelum et terram, postque die uno fecerit 
lucem et firmamentum, secundo itidem die condiderit, idque coelum
______________________________________________________________________
abusivo nomine vocitaverit, cui ratis intervallorum limitibus loco vel 
modo variantium porro siderum ornamenta subtexuit. Animadverti promptum 
est hoc visibile firmamentum tanto intervallo substantiae coelo invisibili 
cedere, quanto idem terrae imis locorum intercapedine praeeminere. Quocirca 
alieno ac translatitio nomine firmamentum istud coelum dici potest: cum 
vere esse coelum illi creato ante tempora coelo sit proprium. Enimvero 
istud stelligerum quod coelum dicimus, in Scriptura Geneseos coeli dicitur 
firmamentum quippe ubi luminarium creationem retexit: Fecit, inquit, Deus 
duo luminaria magna, et posuit ea
in firmamento coeli: qua videlicet auctoritate verum illud unum ante temporaneum 
coelum credere sinimur, quanquam istud de quo agimus firmamentum, coelum 
dicere non inhibeamur, eo videlicet, quia Deus firmamentum vocaverit coelum.
            III.
            Sed movet iterum, quod coeli in authenticis voluminibus non 
duali tantum, sed plurali numero saepe vocitantur. Vero autem subjicitur, 
quod terrae corpus unum in Scripturis dicitur orbis esse terrarum. Ita 
igitur forsan dicantur coeli multi cum duo sint, sicut terrae dicuntur 
esse, cum existat haud dubium quod una sit. Ad quod ergo tertium coelum 
raptus est Paulus? Eia nunc sedes egredere, et elementorum molibus excussis, 
trutinaque judicii corporum ponderibus impositis, appende mundum:
quippiam fortasse coeli nobis unde unde prosilient. Aut si unus mundus 
plures porro non habet coelos, aliquos tibi cum Epicuro mundos atomorum 
minuta parturiant, ut tertium coelum Paulus inveniat. Sed quid ad beatitudinem 
spectat, ut de uno corporeo ad aliud, aut ab hoc ad tertium aeque corporeum 
quisque ascendat, cum non id sit merito beatius, quod loco sublimius? Alioquin 
cedent aviculis homines, atque ad aeternitatem non profectibus ibit quisque, 
sed passibus.
            IV.
            Quapropter cum nec praeeminentia localis beatum faciat, nec 
tres identidem coelos anima corporales inveniat, ut tandem defecta corporibus 
incorporeis cedat; juxta praelibatam tacita discussione rationem, ternarium 
coelorum numerum differentiamque
videamus. Quia cum differentia dignitatum sit distantiae locorum, si distant 
magis quam differant inter primum secundumque coelum, quaero, quid rei 
sit? Aut substantia videlicet illic, aut nihil est? Si nihil, nulla creati 
coeli causa suberit, cum haec in infimis terrae quippiam, nisi praecedentibus 
porro apud aevum causis exstiterit. Sin autem est illic quaedam terrenis 
potior viventium multitudo, substantia ergo supercoelestis ista sub coelo 
est, hauriens videlicet a superno sui vibrantium siderum flammas et liquidiores 
auras aeris, cujus elementum replet intercoelestis vacui concavum, quod 
scilicet a coelo tertio alii viventium populi atque alia intersiti aeris 
profunda discriminant.
            V.
            Nunc igitur si per haec raptatus Apostolus usque
in tertium coelum venit, quid istinc potissimum reperit? Quod si localiter 
quaerendum fuit, et in primo coelo invenire non potuit, sed ipse dicit 
raptum sese usque in tertium coelum, nescio quid audisse divinum quod homini 
loqui non liceat, ait. Itane tandem, Apostole, per loca Deus quaeritur, 
aut non nisi in loco veritas invenitur? Si istuc ita est, et Deus igitur 
localis erit, et tu Deum quem localiter invenis, localiter amittis; qui 
si non nisi in tertio coelo est, ibi ergo tibi relictus, ubi repertus est. 
At cum non de coelo corporeo, sed de coeli Domino sis beatus, et totus 
ubique sit Dominus coeli, qui nec localiter quaeritur,
nec localiter invenitur: haec vera profecto ascensionis tuae causa dabitur, 
si ab inferioris substantiae coelo ad coelum substantiae potioris ascendis. 
Quia quaerentibus Deum a corporeis ad corporea nullus ascensus est, qua 
versum nunc corporalitas inclusa diffugiet? Ecce et raptum fuisse Paulum 
usque in tertium coelum verum est; et rursum tres esse coelos corporeos 
verum non est. Igitur aut incorporeum quid creatum confitebere, aut tres 
coelos inficiabere. Sed quoniam et tres esse coelos, et non omnes corporeos, 
vel indiscussibilis auctoritas docet, vel ratio manifesta convincit; sub 
unius ope veritatis sicut fallentia discussimus, sic vera quaeramus.
            VI.
            Legimus in Propheta: Qui fecit coelum et terram. Coelum coeli 
Domino, terram autem dedit filiis
hominum[60]. Istic animadvertendum est, aliud esse coelum et aliud coelum 
coeli. Quippe cum coelum coeli dicitur, tale est ac si coelum ac terra 
dicatur. Imum nempe siderei coeli haec terra est. Sed cum ante omne temporaneum 
creaverit Deus coelum et terram, secundoque die hoc visibile coelum fecerit; 
est ergo coelum aevo terrae posterius, cum tanto sit qualitate praestantius. 
Sed quoniam vices et spatia temporum, et moras dierum, momentaria mundi 
creatio non admittit, quia de sex dierum numero magis, quam spatio nullum 
disserendi nunc tempus est: illud intelligere debemus quod propheta inter 
coelum et coelum coeli tantam differentiam fecit, quanta ferme est inter 
hoc coelum et terram. Ut sicut terra hujus scilicet coeli terra est; ita 
hoc coelum illius
______________________________________________________________________
coeli porro sit terra. Unde conjiciendum est, mundi corpus universum divinitus 
terram dici, et illud quod Domino datum est, proprio nomine coelum vocari. 
Scriptura namque sic loquitur: Coelum coeli Domino, terram autem dedit 
filiis hominum.
            VII.
            Quid ergo dicimus? Nunquid hoc coelum visibile non hominibus 
datum est, aut solaris fulgor et calor, vel lunaris globi per incrementa 
ac detrimenta variatio, vel astrorum vagus ratusque circuitus, vel per 
magnos orbes congressus siderum et statuta progressio, sive cum dierum 
noctiumque vices variant, sive quia caloris ac frigoris alterno fotu mundum 
temperant, seu quod dimensis limitibus articulos temporum signant, eodemque 
intermino linearum tramite in id ipsum sine fine redeuntia, per easdem
circulorum vias revehunt, vel quod distinctis numeris et horis, et musicis 
intervallis aetherem pingunt? Suntne haec omnia genti mortalium vel convenientia 
usui vel jocunda spectamini? Ac per hoc ita tenus corporeum coelum, quia 
videlicet hominibus datum est, terra dicitur; sicut aquarum et aeris corpora, 
non utique ejusdem corpulentiae cujus est terra; tamen quia filiis hominum 
data sunt, terra dicuntur, adjecto eo quod omnium sensualiter viventium 
principaliter tactus ex terra est. Porro autem sicut sine igne videri nihil, 
sic tangi absque terra nihil potest: quia et ignis tactui subjacet, et 
aether ignis est; non abhorret
aliquid illic esse terrenum. Quapropter omne corporeum terrae nomen includit, 
ratoque judicio in corporeis compositum terra dicitur omne corporeum: quia 
hic sensibilis mundus cum visibili coelo terra est, quae filiis hominum 
data est.
            VIII.
            Quid de illo coelo dicemus, quod Domino datum est, non filiis 
hominum? ergo identidem ad eloquia divina recurramus. Idem nempe psalmographus 
dicit: Confitemini Domino, qui fecit coelos in intellectu[61]. Quocirca 
si in intellectu sunt coeli quos habitat Deus, nec nisi incorporeum coelum 
est quod Domino datum est, videlicet cui terra est omne corporeum; liquido 
claret, omne quod intelligit non esse corporeum. Porro substantialiter 
humanus animus intelligit: incorporeus igitur
______________________________________________________________________
est animus humanus. En tibi terram, omnem corpoream creaturam: en tibi 
coelum, incorpoream intellectualemque substantiam. Nunc igitur ut possis 
per duos coelos usque in tertium coelum Paulo praeeunte raptari, incorporeo 
tui universum transmitte corporeum. Postque etiam incorporeum creatum idemque 
mutabile, acriore admodum nisu et volatu perniciore transcende; atque ab 
hinc in tertium coelum, in ipsius immutabilis incorporei beatissima contemplatione 
requiesce, teque humana anima incorpoream nosce. Cui pro naturae excellentia 
promptum est simul et congruum inter ima vel summa tui tanquam mediante 
substantia, vel infra despicere corpus imum, vel supra conspicere Deum 
summum.
            IX.
            Nunc egomet sciscitor, afferasne nobis aliam
de ternario numero coelorum ac diversitate rationem. Quam quidem cupio, 
sed liquet haudquaquam dari a quoquam posse, nisi inter corpus et Deum 
natura se substantiae corporalis interserat. Quia si nihil absque Deo nisi 
corpus est, non tres ergo coeli, sed duo sunt; ut unum ferme coelum sit 
omne corpus, et creator corporis aliud. Verum quoniam non trans tertium, 
sed in tertium coelum raptus est Paulus, transeundi sunt velut duo coeli, 
omnis corporea atque incorporea creatura: ad creatorem vero quasi in tertium 
coelum, non transeundi, quod non potest; neque redeundi, quod non debet, 
sed standi et manendi causa veniendum est. Hinc autem cursus atque status 
profectus est atque perfectio, quae scilicet virtutum est, non locorum: 
quoniam qui proficit,
currit; et qui perficitur, pervenit.
            X.
            Nunc quoniam amplissimos campos latissimae quaestionis brevi 
admodum calle transmisimus, datis aliquot, ut reor, indiciis, quae scilicet 
a recto veritatis tramite errorum devia secernunt; quid sibi velit illud 
quod Apostolus sive in corpore sive extra corpus, raptum se esse dicit, 
inquiro. Quippe sic ait: Scio hominem raptum; sive in corpore, sive extra 
corpus, nescio[62]: et reliqua de quibus quod attinuit diximus. Ac primum 
adhibita discussione, videamus quid certum istic sibi beatus Apostolus, 
quidve fateatur incertum; raptum esse hominem scit: in corpore an extra 
corpus nescit. Animadverte
______________________________________________________________________
jam aliud hic dici hominem, aliud corpus. Ecce tamen discretum est, quid 
nescire Apostolus, quid scire se dicat. Excutiamus igitur utrum ex incorporeo 
corporeove, an ex utroque sit, ita tenus nesciat, sicuti cum corpore, an 
sine corpore sit raptus ignorat. Scio, inquit, hominem raptum; sed sive 
in corpore, sive extra corpus, nescio. Istic nunc animadverti licet, quod 
is qui raptus est, et raptum esse se novit, sentiens tamen non ipsum se 
esse corpus suum, et sic cum eodemne an sine eodem raptus sit haesitat; 
se ipsum tamen esse non dubitat. Et cum istuc omne patescit obscurum, nempe 
is qui seu cum corpore sit raptus, incertus est. Incorporeum tamen esse 
et corpus se habere certus est; qui si non sine corpore raptus est, corpus 
cum
illo raptum est; non tamen hoc est ipse quod corpus, cum quo raptum est 
corpus. Si sine corpore, multo potius intelligitur non esse corpus, quod 
potest esse sine corpore. Scio, inquit, hominem raptum; sed sive in corpore, 
sive extra corpus, nescio. Quod tale est ac si diceret: Raptum me scio, 
sed cum corpore an sine corpore, nescio. Ergo etsi cum corpore raptus es, 
rapi tamen sine corpore potuisti. Incorporeus igitur es etiam in corpore, 
si potuisti rapi sine corpore. Quippe incorporeum corpori salva sui substantia, 
vivificandi ejusdem causa miscetur. Ut autem corpus sine corpore sit, statuta 
rerum lege non sinitur.
          CAPUT XIII. Ex Evangelio, Deo de incorporalitate animae teste 
utitur.
Sed jam nunc testibus meis, praeconibus scilicet veritatis, ad indubitatam 
fidem veritas ipsa testificabitur. Dicit in Evangelio Dominus: Nolite timere 
eos qui occidunt corpus, animam autem non possunt occidere[63]. Cur, quaeso 
te, animam occidere non potest, qui occidere corpus potest? nisi quia forte 
anima non est corpus. Tu vero dicis: Corpus est quidem, sed tenuius; corpus 
est quidem, sed levius. At egomet responsum refero: Tenuius sit licet et 
levius; sed tamen si corpus est, occidi potest ab eo a quo corpus occidi 
potest. De his nempe duobus agimus, anima videlicet et corpore, quibus 
confit homo visibilis. Qui enim dixit: Nolite
______________________________________________________________________
timere eos, non dixit, qui occidunt spissius corpus, gravius corpus; sed 
qui occidunt corpus. Et item non dixit, tenuius et levius corpus; sed animam 
non possunt occidere. Hoc nempe corporis nomine vivens profecto corpus 
inclusit, quia nec occidi quid nisi vivum potest: ac per hoc si anima corpus 
est vivum, occidi ab illo potest a quo potest corpus occidi. Veritas dicit: 
Qui occidunt corpus, animam non possunt occidere. Non est igitur corpus 
anima, quae occidi non potest a quibus corpus occidi potest. Verum quoniam 
levanda est perpetuae lectionis onere legentis intentio, hujusce jam voluminis 
iste sit finis.
        LIBER TERTIUS.
          CAPUT PRIMUM. De Lazari corpore exanimi.
          Editis in astructionem veri, et merito pariter et numero satis 
ut arbitror, idoneis vadibus; restat nunc ut quae ex opusculo hujus patroni 
corporis supersunt indiscussa videamus; qui cum temeraria persuasione decernat 
animam localem, assumpto in hoc idem evangelicae auctoritatis exemplo, 
tanquam peremptorie argumentatur, dicens: Corpus Lazari cum fuit mortuum, 
fuisse sine vita, idemque redivivum fuisse cum vita, ut per hoc anima localis 
esse credatur, quae recesserit a corpore, rursusque ad corpus accesserit. 
Atque ut universo animarum generi in commune praescribat, ipsam nostri 
Redemptoris animam localem esse pronuntiat.
          CAPUT II. De anima, in quo similitudinem Dei gerat.
            I.
            Formidabili scilicet, atque, ut autumat, insolubili syllogismo: 
ut anima ubi est, sit; et non sit, ubi non est; tanquam nos eamdem aut 
ubique, aut nusquam esse dicamus. Cum si ubique esset, Deus esset; si nusquam, 
nihil esset. Illa quidem non in toto mundo est tota, sed sicut Deus ubique 
totus in universitate est, ita haec ubique tota invenitur in corpore. Et 
sicut Deus nequaquam minore sui parte, minorem mundi partem replet, majore 
majorem, sed totus in parte, totus in toto est; ita et haec non pro parte 
sui est in parte corporis. Nec alia pars animae sentificat oculum, et alia 
vivificat digitum: sed sicut
in oculo tota vivit, et per oculum tota videt; ita et in digito tota vivit, 
et per digitum tota sentit. Aut si fortassis sic tota in digito sentit, 
ut tota non sit in digito; sentit ergo tota ubi tota non est, et est ubi 
non est. Aut igitur tota erit anima in corporis parte minima, cum nihilominus 
in toto sit tota, aut cum tota sentiat ubi tota non est. Est ergo tota 
ubi non est tota. Sed de hoc et in primo libro quamplura disserui, et in 
secundi principio non pauca praemisi: in quae si quispiam solerter intenderit, 
ad hunc videlicet licet locum non rudis accedet: difficillimum namque est 
incorporea contemplari, quia fallax visus corporalium sensuum ita peccato 
oculum imbecillae mentis obnubit; ut cum se vel Deum contemplari vult, 
imaginum corporearum velamen quod sibi praetexitur,
solum videat, cum trans illud videre non possit. Quisquis ergo difficultate 
visionis hujus offenditur, studium atque opus insumat, non ut calumniatum 
eat, sed ut purgari valeat.
            II.
            Nec tamen egomet ita sum oblitus mei, ut non languoris quam 
sanitatis amplius inesse mihi sentiam. Verumtamen hanc me opinionem qua 
corpus creditur anima, cum puerilibus annis evasisse delectat; quia tunc 
cum opinabar, utique nesciebam.
Opinari autem ignorantis est: ignorantia vero contraria est scientiae: 
nescit ergo quisquis opinatur. Hinc equidem factum est, ut scientiam prae 
opinione concupiscerem, sciens nescire me, quoad usque opinabar. Tu autem 
dicis, Cum de animae substantia quaerimus, quod supra nos est, nobis videri 
non posse, cum supra nos ipsos ipsi non simus. Et item quod agnosci posse 
negas, quasi cognitum judicas, animamque corporis corpus esse confirmas. 
Quod si sciens dicis, quia falsa sciri nequeunt, verum dicis; et si hoc 
verum dicis, animae substantiam nosci non posse, mentiris. Aut igitur falsum 
est animam corpus esse, aut falsum est animae substantiam cognosci non 
posse. Vides quo perducat opinio sequaces sui? Nam quoniam nemo nisi ignarus 
opinatur, et ignorantia
est adversa scientiae; tu qui ex opinionis incerto vis certam ferre sententiam, 
et de his velut sciens pronuntiare quae nescis, convinceris docere quod 
nescis. Nescire igitur doces; cumque quod nesciri posse dicis, docere praesumis. 
Da nobis, quaesumus, veniam nolentibus discere nescientiam.
          CAPUT III. Animam corpore non contineri localiter.
            I.
            Dicis ergo animam corpore contineri. Nunquidnam vel apostolicum 
illud tibi in mentem venire non debuit, quod dictum est: Et si exterior 
homo noster corrumpitur, sed interior renovatur[64]? Omne quod est, ut 
breviter dicam, aut in se est, aut subjectum, aut in subjecto est. In se 
est Deus. In
______________________________________________________________________
rebus corporalibus subjectum est corpus, et color corporis in subjecto. 
In incorporeis animus et disciplina; quae ita sibi nexa sunt, ut nec sine 
colore corpus, nec sine disciplina sit rationabilis animus. Modo tu videris, 
qui animam corpus esse, et eamdem superjectam in subjecto corpore contineri 
credis; utrumnam probare valeamus manere quod in subjecto est, ipso intereunte 
subjecto. Quia si corpore continetur, ipsa in suo superjecta subjecto est, 
nec manere poterit quae continetur, illo pereunte qui continet. Sed dicit 
Apostolus: Veterascente corpore renovari animam: corrupto, aeque solidari. 
Non ergo corpore continetur.
            II.
            Vereor ne et istic opinatus videaris novus academicus, qui 
et cum academicis nihil scias, et de his
quae nescis sine cunctatione definias. Vide ne non corpus contineat animam, 
sed contineatur ab anima. Hoc nempe corrupto illa solidatur, sicut illud 
itidem hujus amissione dissolvitur. Illa sine hoc vivit melius, hoc sine 
illa nec pejus. Atque ut ex his duobus quibus confit humana substantia, 
quid in quo sit non argumento solo vigeat, sed etiam auctoritate clarescat; 
propheticum quoque testimonium proferamus. Ait namque: Corpus quod corrumpitur, 
aggravat animam
[65]. Ac nobis primum videndum est, utrumnam illud aggravet, quod in quoquam; 
an illud in quo quidque est. Si illud in quo aliquid est, levatur; ergo 
pondere quidque oneratur. Sin vero illud aggravat quod in aliquo, non illud 
in quo aliquid est; magis in anima est corpus quod aggravat animam, quam 
in corpore anima quae gravatur a corpore: onus videlicet in portitore, 
non portitor in onere. Quae cum ita sint, magnam animae auctoris sui inesse 
similitudinem, maximo illud indicio est, quod pro similitudine sicut illocaliter 
mundus in Deo est, sic illocaliter corpus in anima.
            III.
            Nunc sciscitanti mihi peto respondeas: Si localiter intra corpus 
est anima, quomodo continet corpus? Notum nempe est, corpore contineri 
nihil
______________________________________________________________________
posse corporeum, nisi quod continet exterius sit, et quod continetur interius. 
Anima vero, ut affirmas ipse, corporea quomodo intra corpus est ad id vivificandum, 
et extra corpus ad continendum? An forsitan sic exterius continet, ut exterius 
non sit? Rursus igitur in illam redigimur difficultatem, ut aut sit illocaliter 
extra corpus, ut contineat corpus; aut si continet ubi non est, sit ubi 
non est. Sed ratio haec te forsitan sui novitate sollicitet. Evigila paulisper, 
ac, si potes, intuere: si non potes, admirare incorporei potentiam, ut 
corpus moveat stantem, et non locis loca quaelibet adeuntem, in iisdemque 
locis illocaliter agentem. Istud si cernere quiveris, non nobis animam 
Lazari pro quadam abscedendi redeundique localitate, veluti quoddam corpus 
oppones; sed
eamdem corpus ejus incorporeo vegetasse motu et illocaliter excessisse, 
rursumque ad illud illocaliter rediisse cognosces.
            IV.
            Jam si tibi visionis hujusce sincerum veritate claruerit, nulla 
quaestionis difficultate jactabere; quatenus anima corpore posito illocaliter 
esse possit in mundo. Quia sic erit illocaliter in qualibet mundi parte, 
sicut illocaliter fuit in corpore. Tu vero in praejudicium generis animarum 
omnium, Christi quoque animam localem corporeamque pronuntias, et corpus 
dicis esse animam Redemptoris, cum non sit anima pecudis. Sed si forte 
contendas, quomodo anima et in loco est, et localis non est; et ego te 
mutua consultatione percunctor, quomodo corporeus mundus et localis est, 
et in loco non est. Quod si
mundum in loco esse responderis, nihilo segnius quaero: Locus in quo est 
mundus extra mundum, anne de mundo sit. Si de mundo, non in illo mundus, 
sed in alio ipse cum mundo est. Si extra mundum, rursus quaero: utrum locus 
in quo est mundus, in loco sit. Aut igitur loca, hoc est, corpora infinita 
fateberis; itaque Deo, qui solus infinitus est, corpus aequaveris, aut 
mundum non in loco esse concedas. Istam nunc ergo rationem mente pertracta, 
et sicut tantum locorum, tantumque spatiorum esse perspicis non in loco: 
ita illud quod nullius est molis, nullius
est spatii, intellige in loco esse posse sine loco. Quia si illud quod 
locale est, in loco est; multo minus in loco non est, quod locale non est.
          CAPUT IV Sicut anima illocaliter discedit a corpore ut moriatur 
corpus; sic divinitas Christi illocaliter discessit ut moreretur Filius 
Dei Christus in cruce.
Sed istud quamlibet clareat, intelligas necne, dubitaverim: illud vero 
quod eo usque est simplicis consequentiae, ut agnitio ejus, non dicam, 
in promptu sit, sed ne vitari quidem facile valeat, sic elapsum tibi satis 
mirari nequeo. Dicis itaque corpus Christi cum patibulo sublatum est, animatum 
fuisse: exanimum vero cum sepulcro mandatum: propterque hoc quod negandum 
non est, acuminis argumento
tui localis erit animus, quia vivificare Christi corpus alternaverit. Sub 
hujus ergo necessitate sententiae Deum quoque profano ausu localem credemus, 
qui et in Christo cum crucifixus est, fuit, et eumdem in passione dereliquit. 
Ipse quoque Dominus de cruce clamavit: Deus meus, quare me dereliquisti? 
Si enim non discessit, non dereliquit; si dereliquit, utique discessit. 
Objice nunc igitur localitatem Deo. Contiguus videlicet gradus est, ut 
ab injuria similitudinis Dei feraris in Deum; et qui infamas imaginem, 
lacessas auctorem. Sicut ergo illocalitas Deo non adimitur, quod hominem 
Christum discedendo deseruit; sic anima illocalitatis privilegium non amittit, 
cum corpore moriente discedit.
          CAPUT V. Non Maria Gabrielem angelum in ea substantia qua spiritus 
est vidit, sed ex eo quod de aere corpus visibile temporaliter sumpsit.
            I.
            Hic jam nunc ad angelorum statum superbus orator inveheris, 
et Gabrielem tibi quasi quoddam linguae praeludium deligis, et declamas. 
Ipse beatissimus Gabriel, qui se ante Deum astare testatur, cum coelorum 
Dominum Mariae infundendum visceribus nuntiaret, cumque sub dominicae oculis 
genitricis astaret; sine dubio coelo deerat, maria non supervolabat, vacua 
atque diffusa vasti aeris non implebat; sed ipsum tantum locum in quo aderat, 
occupabat. Dilata hujus paululum discussione sententiae, tantum adversantium 
repugnantiam prolocutionum stupere me fateor. Nunc aerem subtilem, nunc 
eumdem vastum
dicis: nunc magnum mundi locum, quem proportione aeris elementum replet, 
poetica quadam licentia vacuum perhibes, nec intelligis vacuum prorsus 
esse non posse, quia ubi est aliquid, nonnihil est. Aer vero nihil non 
est; igitur ubi aer est, vacuum non est. Sed nec illud vacuum recte posse 
dici, quod nihil est; quia quod nihil est, recipere aliquid non potest. 
Proinde vacuum non est, quod nullius capax est. Illud vero quo spectat, 
quod Matrem Domini appellare mavis poetarum more genitricem, et absque 
versibus poetice oratoriam texis? Ego tamen non qualiter,
sed quid loquaris inquiro; atque ut respondeas quaeso.
            II.
            Cum beatissimus Gabriel ante oculos dominicae Matris assisteret, 
illudne in Gabriele Maria vidit, quo Gabriel Dominum videt? quia si Mariae 
illud visibile fuit, est ergo illocale locali contemplabile. Quod si est, 
illocale non est: quia si quisque localis est, localiter videt, et aspiciens 
respicere non potest nisi partem. Videt igitur locum, quia localiter videt, 
quia pars locus est, et locus locorum utique pars est, et loca corpora 
sunt. Et qui partem videt, partem sui videt, nec videri parte, nisi pars 
potest. Pars vero Dei nulla est, quia impartilis non habet partem. Aut 
igitur Gabriel Deum non videt, aut solidum videt: nec integrum nisi de 
integro videri potest. Corpus vero nec integrum videri, nec
videre integrum potest. Non igitur corpus est, unde Gabriel Deum videt; 
quia quo localiter Mariam Gabriel vidit, et eum Maria localiter vidit, 
videre illocaliter nequit. Sed ut tecum verbo congrediar, si totus Gabriel 
non nisi corpus est pro distantia partium; nec totus est pes, nec totus 
est os, nec totus est oculus. Quocirca quando Mariae visus est, nec pede 
locutus, nec ore vidit, nec oculo stetit; sed pars unaquaeque membrorum 
qualitati suae conveniens gessit officium. Ergo sicut localiter stetit, 
et localiter sonuit, ita et localiter vidit.
            III.
            Hic nunc pro fine quaestionis inquiro; utrumnam Gabriel angelus, 
ut tu autumas, solum corpus in contemplatione Mariae corporaliter occupatus, 
uno eodemque visu, uno atque eodem tempore illocalem
Deum illocaliter viderit, quo localem Mariam localiter vidit. Quod quia 
fieri pro corporei atque incorporei diversitate non sinitur, restat ut 
Mariam Gabriel nunquam viderit, aut Deum videre cessaverit. Sed huic falso 
sententia veritatis obsistit, qua dictum est: Quia angeli eorum semper 
vident faciem Patris mei qui in coelis est[66]. Si semper vident, nunquam 
non vident. Sin autem quando Gabriel Mariam vidit, Deum videre destitit; 
non ergo semper angeli Deum vident. Igitur aut quando Gabriel Mariam vidit, 
Deum videre destitit; aut verum non erit quod Veritas dixit. Quapropter 
indissolubili, ut patet, ratione concluditur. Quod quia locali visu eodemque 
in Mariae contemplationem defixo, angelus Deum videre non potuit, et tamen 
tunc quoque
______________________________________________________________________
Gabrieli Deum visum negare non licet, ne juxta diaboli casum, in miseria 
scilicet unquam videndi non Deum immutabilis jam beatitudinis angeli natura 
deciderit: sit in eo corporea incorporeaque substantia: una qua vel videatur 
corpori vel corporaliter videat; altera qua incorporaliter incorporeum 
sine fine conspiciat.
          CAPUT VI. Quantum distet materia informis a nihilo, vel jam formata 
ab informi.
            I.
            Age nunc pro acumine excellentis ingenii, proque
causarum rerumque notitia indaga, distingue, pronuntia, quo differat materia 
informis a nihilo; quid sit inanimum idemque formatum; quid et formatum 
pariter et animatum; quid sit locus et tempus; qualiter localis motus subdatur 
etiam temporali, cum temporalis tantum non subjaceat etiam locali; quid 
sit stabilis motus, quidve sit aeternitas; quid sit nusquam esse, et nunquam 
non esse: et de omnibus his rationis abditum quaerito, quibusque substantia 
omnis includitur. Aliquid delige quid angelos esse decernas. Nihilum certe 
non sunt, quia non nihil est quidquid est aliquid. Informis materia non 
sunt, quia inter aliquid et nihil est informis materia. Ecce a nihilo vix 
discessimus.
            II.
            Jamque de inanimo formato unde tibi angelos
placet esse, tractemus. Animadverte nunc quod sicut informis materia quae 
formabilis est, praestat nihilo: ita quod jam formatum est melius illo 
est, quod etsi formari potest, formatum non est. Itemque sicuti id quod 
formatum est, anteit illud quod formatum non est: ita inanimum quodcunque 
formatum cedit illi quod et formatum est pariter et animatum; quia sicuti 
formatum proximat formae, sic animatum proximat vitae. Ac sicut tria sunt, 
informis materia, formatum exanime, rerum forma: sic itidem tria sunt, 
vivificatum, vivificans, vita. Aliud est vita corporum, aliud vita vitarum. 
Corpus est vivens, anima viva, Deus est vita; ita scilicet ut anima quae 
in se viva est, corpori vita sit: ut sic corpus sine anima non vivat, sicuti 
ipsa sine Deo. Intellige nunc angelis sanctis
corpora tribuere, vitam negare. Ac per hoc cum quodlibet animatum duplicis 
constet esse substantiae, et solum esse corpus angelis sentias; melior 
ergo vermiculus angelo, quia etsi habet angelus corporis formam, non habet 
vel sicut vermiculus vitam. Nullum porro corpus ipsum sibi vita est. Aliud 
namque est corpus, aliud vita corporis. Aut igitur in angelo est vivificans 
spiritus, aut angelus omni est vivente deterior: aut cum omni creato vivente 
sit potior; non quaecunque vita, sed beatissima illi vita est.
          CAPUT VII. Angelos bonos sive malos tantum spiritus esse, non 
corpora.
            I.
            Est igitur in Gabriele et incorporeum quo incommutabiliter 
Deum videat, et corpus quod vel Maria
viderit, vel per quod Maria videretur, quodque subditum spiritui localiter 
gereret, quod gerundum in ipsa veritate illocaliter spiritus cognovisset. 
Satis, ut arbitror, patet beatos angelos utriusque substantiae et incorporeos 
esse in ea parte sub qua ipsis visibilis Deus est, et in ea itidem parte 
corporeos qua hominibus sunt visibiles; quoniam nec Deus ab angelo per 
corpus, nec angelus ab homine sine corpore videri potest. Quae cum ita 
sint, negari nequit, diabolum quoque ex incorporeo corporeoque factum, 
utpote sanctis angelis concreatum, duplicis esse substantiae:
qui postquam hydrope superbiae tumuit et invidiae febre tabuit, sponte 
illocaliter sanctitate prolapsus, eaque localiter de coelo, non sponte 
dejectus; cum non angelus, sed bonus esse cessaverit, innocentiam perdidit, 
non naturam. Proinde sicut angelorum multitudo quae perstitit, in utroque 
sui beatificabitur; ita quae destitit, in sui utroque punietur. Igitur 
haudquaquam recte duas in diabolo substantias inficiabere: quia etiam memet 
spreto, necessarium profecto erit, ut tute cedas tibi, et partem prosecutionum 
tuarum parte supplodas, falsumque vero diruas. Habet ergo diabolus, ipse 
tamen incorporeus, corpus suum, quia et sentire sine corpore corporea tormenta 
non poterit. Et iterum: qui sentit, aliud est; et per quod sentitur, est 
aliud.
Quippe si animadvertis, tuomet veritatem proloquio docebere. Nempe dixisti: 
Si ex hoc concreto aere diabolus corpus traxit, ergo alienum corpus ad 
tormenta portavit: tanquam egomet istud unquam uspiamve dixerim. Sed non 
inficias eo debitum, quod hoc argumento victoriam nobis non sponte tribuisti. 
Nempe cum dicis, quod diabolus non alienum corpus ad tormenta portavit; 
fateris scilicet, quod portavit suum. Mea vero non refert, suumne alienumve 
corpus habeat: sed habeatne corpus, id refert mea. Tu vero diabolum non 
tantum habere corpus, sed proprium habere, nec fateris solum, sed etiam 
argumentaris. Haec quippe sententia tua est: Si ex hoc concreto aere diabolus 
corpus traxit, ergo alienum corpus ad tormenta portavit. Certe qui portat 
est aliquid,
et quod portatur est aliquid. Et cum dicitur, portat suum, aliud qui portat, 
et aliud significatur esse quod portat. Ex duplici igitur diabolus ac diversa 
substantia est; quia cum corpus suum portat, non est ipse quod portat. 
Aliud quippe est onus, et portitor aliud. Quocirca non ultra obluctabere 
nobis, si credas tibi, quoniam corpus et qui habet corpus, substantialiter 
duo sunt, et haec duo diversa sunt. Atque ut diversa sint, unum erit incorporeum, 
aliudque corporeum. Igitur diabolus ex duplici diversaque substantia et 
corporeus est et incorporeus.
          CAPUT VIII. Spiritaliter, non corporaliter intelligendum, cum 
Lazarus in sinu Abrahae et dives in inferno chao interposito, invicem loquerentur.
            I.
            Sed si super his redhibuimus vel aliqua ex parte
rationem, illud chaos quod inter sontes innoxiasque animas, sicut argumentaris, 
intersitum locis merita secernit, sub ipsius capituli tui discussione videamus. 
Sic namque dissertas: Si locales non sunt animae, quomodo peccatores a 
coetibus consortiisque justorum vacuum illud chaos tristi interjectione 
discriminat, ut neque hinc illo possint accedere, neque inde huc transmeare? 
Istud evangelicae lectionis exemplum adempta dominici simplicitate sermonis, 
pro astruenda videlicet animarum localitate posuisti. Sed oraculi divini 
sincerum in sui veritate prolatum oppido patefaciet,
quid istic sermo tuus variaverit, vitiaverit, texerit. Dicit in Evangelio 
Dominus: Mortuus est pauper, et sublatus est ab angelis in sinum Abrahae: 
mortuus est et dives, et sepultus est in inferno. Cumque esset in tormentis, 
vidit Abraham a longe et Lazarum in sinu ejus, et dicit: Pater Abraham, 
mitte Lazarum ut intingat minimum digiti sui in aquam, et refrigeret linguam 
meam, quia crucior in hac flamma. Et respondit Abraham: Memento, fili, 
quia recepisti bona in vita tua, similiter et Lazarus mala: et ideo nunc 
hic consolatur, tu vero cruciaris. Et in his omnibus inter nos et vos chaos 
magnum firmatum est, ut neque hinc ad nos quisquam possit ire, neque inde 
huc transmeare[67]. Istud nunc mihi secundum loca et corpora dissere: istic 
sine alternamento reciproci aeris,
______________________________________________________________________
     67: (Luc. XVI, 22-26)
et organo pectoris, et tibia gutturis, et oris cavo, et linguae plectro 
per quamlibet corporalem, ut autumas, animam verba vocibus effice: hic 
animae manum, cujus digiti minimum ambusti divitis linguam refrigeraturus 
Lazarus aquae immergat, ostende: hic de illo memet quasi corporeo Abrahae 
gremio, corporale aliquid doce; ut et pro modo humani corporis sit angustum, 
et capax possit esse multorum: et chaos illud vel tam exiguum, ut mutua 
quos dirimit verba miscere queant, vel tam immensum ut transmeari nequeat. 
Illud autem vel maximum quaero: dives ille qui penes inferos gehennae incendiis 
aestuat, qui congredi Abraham sermone quiverit, si locale beatitudinis 
non accessit? quid porro Abraham cum divite sermocinatur, si inferna non 
adiit? Animas
nempe sanctorum in intimis paradisi sedibus non usquequaque improbabili 
sententia dicis habitare. Proinde cum Abraham in paradiso, et dives in 
inferno sic immenso quodam intransmeabili ab invicem disparati sint, ut 
itidem mutuo tanquam nihil intersit, non contemplentur solum sed etiam 
colloquantur: si haec localiter aestimanda sunt, alterutrum fateri cogeris, 
aut Abraham et divitem nec sermocinatos invicem nec ab invicem visos, aut 
vel infernum in paradiso, vel in inferno esse paradisum.
          CAPUT IX. Quod multum distet inter visionem oculorum et visionem 
animae: cum animae visio intellectus sit. Quod si per se vidisset corporalia, 
interna viscera sua primum vidisset.
            I.
            Sed quoniam nec auctoritati divinae pervicaciter
obsisti potest, nec miseris beatitudo misceri; proloquiique hujusce perplexum, 
quia cum lippo imaginationum corporalium intro inspicere nequimus, semotis 
paululum locis corporibusque videamus, et ubi ita tenus inter quospiam 
judicio discretos immensum dicitur spatium, ut etiam sermonis possit esse 
commercium, ammadvertamus non locorum distantiam, sed differentiam meritorum. 
Cum justo namque, quantum ad corpus spectat, localiter esse injustus potest; 
injustus vero esse in innocentia justi, quoad usque injustus est, non potest. 
Unde quia post mortem nec poenitere
cuiquam, nec peccare possibile est, inter salvatos et perditos intransmeabile 
dicitur chaos, indemutabilis status: Tua igitur adversus te fertur oratio. 
Nempe testimonium quod a nobis disparascere arbitrabaris, animadvertis 
nobiscum profectu disputationis unescere, tibique tenuissimos sui tramites 
ad infinita illocalium regionum spatia ducentes obverso poste claudere: 
quia corporeae amplitudinis angustum incorporalium subtilitatum immensa 
non capiens, nec distantiam sine loco, nec verbum sine strepitu, nec gremium 
sine spatio complecti potest. Porro autem corporea non sunt, quaecunque 
ita sunt. Animae vero Abrahae, Lazari et divitis ita sunt: corporeae igitur 
non sunt. Sed quae post hinc hisce similia sequuntur, minus profecto in 
confutationem sui
penes consilii vigiles habere laboris debent. Cordatus quippe judex rite 
victum censet, quod pro sui imbecillitate par victis est. Unde non sine 
pudore stupeo, quod pro comprobanda animae corporalitate subjungis: Ecce 
anima si Alexandriam vel Hierosolymam cogitat, et si per cogitationem tota 
sui praesentia illic interfuit, referat nobis situs locorum, vultus hominum, 
motus actusque populorum. Nunc dispudet auctorem hujus sententiae exemptae 
animae corporalitatis capessere indicium, unde incorporalitatis videri 
debuit argumentum.
            II.
            Hactenus quidem de animi incorporea atque illocali visione 
disserui, ac liquido patuit eumdem nulla mediante substantia, aeterna simul 
atque immutabilia contueri. Igitur cum rationalis anima per se
incorporeum atque illocale conspiciat, et veritatem quae Deus est, a falsitate 
longe incorporea visione disscernat, et nisi per corpus localia corporeaque 
non videat; quaenam ratio est, illis eamdem credi similem ad quae conspicienda 
interprete corpore utitur, et illis quae per se contemplatur judicari dissimilem? 
Animae visio, ut saepe dictum est, nec iterare piget, intellectus est. 
Enimvero corporea intelligi nequeunt; sentiri ab anima per corpus queunt. 
Anima vero sicut per corpus sentit, ita per se intelligit. Eorum quae sentiuntur 
atque intelliguntur, substantia longe diversa est. Quo fit ut anima, quia 
non est corpus, quaeque corporea nisi per corpus sentire non possit, videre 
autem per se quae intelligenda sunt, possit. Tu vero nimis repugnante sententia, 
corporea voles
intelligi, et incorporea videri? Sed ne tibi animus humanus quem corporeum 
credis, aut nihil, aut non nisi corporea aut incorporea forte sola per 
sese, sicut naturae ejus est proprium, videre posse videatur; trigeminum 
quaestionis hujus, quoad strictim possumus, ventilemus obscurum. Ergo videatne 
per sese humanus animus necne, videamus. Sed quoniam pene summum istiusce 
negotii istuc in loco vertitur, vigilacem vigilantemque
simul quaero lectorem. Visus animi per corpus qui homini belluaeque communis 
est, intendit sese atque exserit per ista haec puncta pupillarum vaporato 
cerebri anteriore ventriculo, invisibilibus viscerum flammis; inque radios 
porosque promanans, si quid coloris aut formae obvium ceperit, concipit, 
et uti cursu ita etiam recursu rapidis linearum meatibus recipit. Itaque 
hoc illud est quod vocatur visus, sicut in primo libro disseruimus. Per 
hunc ergo cum bellua humanus quoque animus nota ab ignotis, alba ab atris 
corpora secernit. Huccine tenus est humani visus animi? Quo igitur justa 
ab injustis, a falsis vera dijudicat? An forsan vecordes oculati corporaliter 
judicio credentur caecos anteire sapientes? Sed vel Appium de Romano senatu, 
vel Hermophilum de
Graeco gymnasio, vel Tobiam de prophetarum numero super ambiguo praesenti 
testes habeamus: quorum vel Appius eis qui exterius clarerent oculis, et 
interius caecutirent, consilii lumen praebuit; vel Hermophilus Theopompum 
geometricam sine radio docuit; vel Tobias filio dum coeli iter praevius 
pandit, angelum comitem dedit. Videt igitur animus absque corpore, nec 
corpulentum aliquid aut coloratum aut per loca distentum, sed ipsam veritatem 
(quae summe incorporea Deus est) incorporeo contemplatur obtutu. Patet, 
ut arbitror, animum et per se incorporea, et per corpus videre corporea.
            III.
            Sed illud adhuc propter tepidi jecoris homunculos discuti superest, 
utrumnam corporea per se possit humanus animus videre sine corpore. Nunc 
igitur
adesto totus, et quam potis es praesens sito. Nempe, ut astruis, humanus 
animus et ipse corporeus et septo corporis exterioris inclusus, si quid 
per se videre corporeum potest, nihil illi scilicet videre promptius est, 
quam corporis interna queis clauditur. Age, quaeso, intende in viscera 
tua et in omnes admodum corporum partes, et istum quem dictitas animi corporalem 
visum, de temetipso renuntiato mihi nobisque dicito, quibus modis, quove 
situ triformitas cerebri coeat, jecoris massa jaceat, regula lienis haereat, 
stomachi libra pendeat, cordis plectrum feriat, qui venarum tramites, quaeve 
textura, quae nervorum origines, quaeve compages, quae ossium coitio, quaeve 
compactio, quae pulmonum cava, quae tortuosae batulorum enodibus, quae 
ligaturis explicitae inflexiones
ac reflexiones. Ecce quid negas, arbitror, super his responsa redhibere. 
Cur igitur negas? quia videlicet animus per sese corporea nequaquam videt. 
Sed cur videre corporea nequaquam possit, quem non sine visu esse jam constitit? 
Nemo quidquam corporeum videt, qui corporalem visum non habet. Animus autem 
qui habet visum, et corporale nihil videt, incorporaliter videt; et incorporaliter 
videre posse, incorporalis
est visus; et incorporeum visum nisi incorporeus non habet: et incorporaliter 
humanus animus videt: incorporeus igitur est humanus animus. Non ergo hisce 
frivolis solliciteris amplius, ut reare animum non esse illic ubi cogitat; 
quia contemplari per naturam nequit situs locorum, vultus hominum, motus 
actusque populorum: haec namque corporea sunt. Porro autem animus incorporeus, 
quod contra naturam sui est, videre non potest. Eatenus tamen adest ubi 
cogitat, ut loca quae cogitat corporali visione non cernat: sicut adest 
ubi vivificat, ut ipsa quae vivificat sui corporis interna non videat. 
Ac si usquequaque patet, animum et corporea non posse videre sine corpore, 
et incorporea cum corpore videre non posse, non diutius ad Alexandriam 
peregrinemur, sed ab
Aegypto redeuntes transmisso errorum mari, et emensa ignorantiae eremo, 
veritatis patriam atque uti terram repromissionis intremus: non otiosi 
neque inertes, neque vero trepidantes. Ut si quid falsiloquae vanitatis 
vitio progenitum aut latere tenus obstrepuerit, aut obvium sese dederit, 
Jesu praevio et adjutore feriatur.
          CAPUT X. Contra eos qui dicunt: Anima sibi incorporea est, Deo 
corporea.
            I.
            Sed en aliquorumpiam qui interimunt animas garrientibus nugis, 
etsi non sistimur ab itinere, lentamur tamen. Sed insumere pusillum temporis 
intertrimenti nihil est: quin porro juvat modo, quid obversum vero, quidve 
diversum, eadem veritas aut
depellat, aut proterat. Et cum audio dicere quospiam qui et corporeas esse 
volunt animas et easdem incorporeas negare non possunt, aliud ipsas animas 
sibi, aliud esse creatoris. Deo, inquiunt, animae corporeae sunt, verum 
sibimet incorporeae: quod ita est ac si dicant animas et corporeas esse 
et incorporeas. Aeternitatem porro testor, quod eo mihimet hisce inanibus 
respondere admodum labori est; quia nihil istic, quicum congrediar, nihil 
quod medullitus eruam, nihil quicum certavisse exercitis, nihil profecto 
est, quod vicisse victoriae sit. Ergo anima corporea creatori, et incorporea 
sibi est? Sed duo haec quam solerter discuti ratio indagandae veritatis 
exposcit. Aut verum revera est, quod incorporea sit anima, si hoc ipsum 
de se ipsa veraciter novit: aut
item verum est, quod corporea sit anima, si id penes animae constat auctorem. 
Isti verum dicunt, et verum est, quod anima incorporea sit, quia et ipsum 
in veritate cognoscit: et item verum est quod anima corporea sit, quoniam 
animae creator id novit. Duo quidem et contraria usquequaque sibi et utraque 
vera esse contendunt: cum verum nisi falso contrarium non sit. Illustris 
admodum ac praeclara disputatio, quae dum unam solamque veritatem spernit, 
duas sibi veritates invenit: ut tamen istos professionis suae nexibus teneam 
pedes hominum, ipsis fatentibus incorporeus est humanus animus.
            II.
            Quoniam igitur super hac nobis quaestionis parte convenit, 
restat ut doceant quatenus incorporalis
substantia illi corporea sit, qui eamdem incorpoream creavit. Nec primum 
dico, ita sit, necne, sed impraesentiarum ita esse concedo; unde tamen 
ita esse noverint quaero. Si id divinorum voluminum litterae continent, 
legant. Si quaepiam ratiocinatio suadet, doceant. Si dialecticen juvat 
exercere, convincant. Si horum nihil est, saltem sententiae concedant suae 
ut qui in se incorporei sunt, non extra se corporeos se esse credant. Quia 
aliud extra se esse non potest, qui extra se nihil esse potest. Proinde 
animus qui in se ipso incorporeus est, nequaquam potest extra se esse corporeus. 
Quia nec auctor ejus aliud illum novit esse quam fecit, nec ille aliud 
se potest nosse, quam factus est. Ac per hoc si verum novit, cum se incorporeum 
novit: ergo fallitur Deus, si animum qui
vere incorporeus est, corporeum novit: sed falli Deus non potest. Incorporeum 
igitur esse novit animum: ne falsum sit verum, quo se animus veraciter 
incorporeum novit. Incorporeus ergo animus idcirco sibi est, quia et creatori. 
Sicut enim terra idcirco homini terra, quia et Deo terra est. Et sicut 
aqua, aer et ignis idcirco hoc ipsum homini sunt, quia et ipsum Deo sunt. 
Et sicuti omnia quae veraciter innotuere homini, hoc sunt in hominis notitia, 
quod sunt; ita scilicet humanus animus nequaquam potest et aliter esse, 
et aliter Deo notus esse. Non enim ex rerum notitia est creatoris scientia, 
sed existentia rerum ex notitia creatoris. Quocirca humanus animus nisi 
Deo incorporeus esset, incorporeus esse non posset. Quidquid enim quoquo 
modo incorporeum est, nullo
modo potest esse corporeum. Sed ne istis supra justo diutius immoremur, 
cedo, et jam de illo quaeramus, quod nulla ex parte discussimus.
          CAPUT XI. Quod ex duabus substantiis constat homo, immortali 
et illocali anima, et mortali et locali corpore. Et sicuti immortaliter 
anima patitur, sic immortaliter et illocaliter gloriatur.
            I.
            Dicis etenim, Cum, verbi gratia, Petri vel Pauli sibi speciem 
animus intra mentis arcana depingit; nunquid statim intimas paradisi sedes 
ubi eos esse novit, penetravit? Aut cum sibi in corde divitis illius flammas 
ex lectione proposuit, nunquid jam ad tormentorum ejus loca ac vivis inaccessibilia 
inferi profunda descendit? Jam scilicet tibi, prout par fieri
fuit, de incorporalibus animarum locis, et de inferno atque paradiso, et 
de animae sine corpore in corporali contuitu, cum de divite illo et paupere 
verba fecimus, vel cum de animae duplici visione tractavimus[68], responsa 
redhibui. Quia vero nunc illud, quod inferna vivis inaccessibilia esse 
dixisti[69], indiscussum restat, quatenus dixeris quaero, scilicet ex anima 
constamus et corpore. Ac licet ambigat nemo quid immortale in nobis, quidve 
mortale sit; ego tamen tecum sic agam, ut de utra mavis respondeam. Si 
ex neutra nostra substantia morimur, nihil nostrum ad inferna descendit: 
quia inferos vivis inaccessos esse dixi. Si utraque morimur, ergo et corpus 
ad inferna descendit.
______________________________________________________________________
Nec longe nobis corporea haec inferna quaerenda sunt, quandoquidem ipsum 
sepulcrum Domini est locus inferni. Sed hanc utrumque absurditatem sententia 
sana respuit. Ergo nec in utraque substantia morimur, nec in utraque non 
morimur. Vivitque anima etiam posito corpore, quamlibet, si per peccata 
Deo suo privetur, mortua jure dicatur, Credibile tamen prorsus non erit, 
quod peccatrix anima id ipsum ut anima sit, amittat, cum etiam corpori 
mortuo corpus esse non pereat. Ut enim moriatur corpus, cum vita omni amittit 
animam; anima vero animam non amittit. Quocirca anima immortalis est, corpus 
vero mortale. Quod si corpus inferna non ingreditur, utpote sepulcro mandatum, 
atque in diversas mundi partes pro elementorum quae sibi in illud concitaverant
diversitate discretum, et animus non accedit ad inferna, quia sententia 
tua inferos viventibus claudit: aut nulli ergo sunt inferi, aut ad eos 
hominum nemo descendit. Atque ita fidei nostrae ratio periclitabitur, si 
nec Redemptoris anima inferos adeundo redeundoque reseravit. Satis est 
dici potuisse, quaecunque illa inferna sunt, viventibus inaccessa fore, 
cum constet eadem nisi viventibus adiri non posse.
            II.
            Reminiscere nunc in id te statum tui posuisse tractatus, ut 
si quantitati vel localitati subjacere animam probare potuisses, de corporalitate 
ejus tecum pars etiam diversa sentiret. Verum si bene scriptorum tuorum 
recolis, animadvertere simul potes proposuisse te potius, de quibus disputandum 
foret, quam de propositis disputasse. Nec te academicorum seniorum
more nescientiam tuam scisse, sed juxta sectae ipsius juniores, utrum scires 
aliquid ignorasse. Quis autem positis temere duobus in quibus necessario 
operis universi corpus omne consistat, non utrumque primum si queat, alterutrumque, 
scilicet si utrumque nequeat, enisu quopiam si non probabile, certe credibile 
faciat? Duo haec in victoriam nempe conveniunt, ut auctori probo causae 
probitas compos sit. Horum minus uno virtus actionis infringitur; si desit 
utrumque, causatur. Sic nunc equidem obliviosum te pariter et ignarum defensorem 
nacta fallacia penes intellectus vigidos, non solum illud negotium facessivit, 
ut tibi super his credi non oportere pateat, sed ut veritas cui credendum 
semper est, clarior illustriorque sub necessitate conflictus et comparatione
falsitatis appareat.
          CAPUT XII. Quod anima in corpore non teneatur inclusa, nec moveatur 
de loco ad locum, cum moveatur temporaliter per affectum,
            I.
            Igitur qualitatem, quantitatem et localitatem animae daturum 
te sponte professus es, moxque subjungis: Quomodo non localis sit, quae 
inserta membris et illigata visceribus, solis motibus vaga conditione
substantiae tenetur inclusa? Vix sane ut aliquid perperam forte sentires, 
atque id ipsum verisimile videri contenderes, error unum veniabile facere 
potest, aliud ignoratio erroris. Verum nunc mirimodis stupeo, te tam dissidentia 
tamque diversa, uno propemodum momento atque eodem pene verbo dixisse: 
Ergo illigata membris vaga est motibus. Et item: Motibus vaga conditione 
substantiae tenetur inclusa. Si intra septum corporis, ut tu ais, anima 
movetur, videlicet stans movetur; quod dici ratione non sinitur. Sin vero 
extra corpus motibus defertur, inclusa igitur conditione substantiae non 
tenetur. Quis autem dicit solis motibus vaga? quasi quidquam vagari possit 
immotum; aut non sit facilius moveri et non vagari (quod facit animus per 
affectum, quia subjacet utique
motui non secundum locum) quam vagari quippiam, nec moveri; quod est utique 
proprium corporis, quia subjacet motioni per locum. Tu vero illam et stare 
vagam, et vagari dicis inclusam, cum, sicut supra jam constitit, et moto 
corpore consistere, et moveri possit immota.
            II.
            En quatenus de localitate animae disputavisti; in hoc tamen 
temet ignaviae non arcesso. Illud equidem nequivisti, scilicet quod in 
hoc praesenti loco ne potissimus orator quisque potuisset. Quantalibet 
enim dicendi copia praeditus assertor falsi contra perspicuam veritatem 
mentiri potest, fallere non potest. De quantitate autem cur te disputaturum 
spoponderis, nihilque de eadem disserueris, non possum oblivionis fuisse 
dicere; cum satis constet, ne nomen ejus,
nisi ex memoria potuisse proferri. Illud ergo magis credendum est, te non 
voluisse, aut oblitum fuisse dicere, sed nihil quod diceres invenisse. 
Quid itidem congruit, vel in disputationem vocare dicenda, vel reticere 
proposita? Jam de qualitate controversia non erit, cui animam subjacere 
non renui; quae si scilicet, sicut quantitatis, ita etiam qualitatis expers 
esset, profecto Deus esset. Identidemque si ut qualitati, ita etiam quantitati 
cederet, corpus esset. Nunc vero medioximum quiddam naturae incorporae, 
sed creatae sortita, nec Deus est, quoniam qualitatem habet, nec corpus, 
quia non habet quantitatem.
          CAPUT XIII. Quia sol et luna vel sidera corpora tantum sunt, 
non habent spiritus: et sicut corpus meliori corpori praeponitur, ita spiritus 
melior inferiori spiritui.
Et quoniam uti agitatis retro disputationibus edocuimus, nimis late patet 
hujusce quaestionis immensum, principalium origines complexa causarum: 
inspici porro intus usque nequaquam potest, nisi duplicis creaturae substantiam 
quoad homini posse fas sinit, adhibito judicii libramine secernas ea; et 
aut usquequaque cessandum est, aut istis illuc lineis adeundum, ut primum 
ab incorporeo corpus dirimas: dehinc sicut
in ipso omnimodo corporum genere atris splendentia, sublimia depressis, 
pretiosa vilibus anteponis; ita etiam in incorporeis quae creata sunt, 
humanas belluinis: in ipsis itidem quae humanae sunt, prudentes stolidis: 
in his porro itidem quae natura vigent, doctas indoctis animas antevertas. 
Sicuti enim sol corpus est, et saxum quodlibet longe disparile huic, perinde 
tamen corpus est: sic equidem omnigenum natura vitarum incorporea scilicet 
omnis est. Sed sicut corpus corpore praecellitur, cum tamen utrumque sit 
corpus: sic animus antefertur, cum tamen utrumque sit animus. Et iterum 
opulens negotium, et dites causae ad dicendum proliciunt et pene blanditer 
obviae suapte specie describi sese quaesunt, atque etiam cogunt. Sed hasce 
excellentias et praeeminentias
ac supremitates illi potissimum adeant, si qui illi sunt quos ardens evexit 
in aethera virtus Verum enimvero mihi impraesentiarum huic de statu animae 
quaestioni (prout ille proposuit quocum congressi sumus) et aliquanto forsan 
plusculum respondere mihi provincia fuit: quod rectene an secus fecerim, 
aequus et doctus arbiter judicabit.
          CAPUT XIV. Superiorum brevis recapitulatio librorum.
            I.
            Verum quoniam multa quae sub hujusce quaestionis ubiubi disputavimus, 
non usque faciliter memoria complecti cognitor potest, quae sparsim et 
dissertata, quaeque, uti arbitror, evicta sunt; collectim strictimque et 
veluti punctatim sub mentis oculo redegi, et
revisenda simul recognoscendaque congessi.
            1.
            De incorporeo. --Deus incorporeus est: imago autem Dei est 
humanus animus: quoniam ad similitudinem et imaginem Dei factus est homo. 
Enimvero imago incorporei corpus esse non potest. Igitur quia imago Dei 
est humanus animus, incorporeus est animus humanus.
            2.
            De vita. --Omne illocale incorporeum quoque est. Porro vita 
corporis anima est, et in corpore vivente tam vivit pars minima corporis, 
quam totum corpus. Tantum ergo vitae in parte corporis est, quantum in 
toto corpore: et vita haec anima est. Nec locale est quod tam magnum est 
in toto quam in aliquo, et tam magnum in parvo quam in magno. Non igitur 
localis est animus. Et quidquid illocale est, corporeum
non est: igitur anima corpus non est.
            3.
            De ratione. --Item ratiocinatur anima rationalis, et substantialiter 
inest animae ratiocinari: et ratio incorporalis atque illocalis est: igitur 
incorporalis est anima.
            4.
            De voluntate. --Item voluntas animae substantia ejus est; et 
si tota vult anima, tota voluntas est, et voluntas corpus non est: igitur 
anima non est corpus.
            5.
            De memoria. --Item memoria illocalis quaedam capacitas est, 
quae nec multitudine recordabilium distenditur, nec paucitate tenuatur, 
et incorporaliter
etiam corporalium reminiscitur. Et cum meminit animus, totus meminit et 
totus memoria est qui meminit totus, et memoria corpus non est: non igitur 
corpus est animus.
            6.
            De tactu. --Item corpus in parte sui tactum ibi sentit, ubi 
tangitur; animus autem per non totum corpus, hoc est, per partem corporis 
totus sentit. Hujusmodi vero sensus illocalis est, et omne illocale incorporeum 
est: incorporea ergo est omnis anima.
            7.
            De accessu ac recessu. --Item corpus nec appropinquat Deo, 
nec recedit a Deo. Animus autem et proximat et longinquat illocaliter: 
igitur animus corpus non est.
            8.
            De motu. --Item corpus movetur per locum,
animus autem per eumdem non movetur: animus igitur non est corpus.
            9.
            De mensura. --Item longitudo, latitudo, et altitudo in corpore 
sunt: et quidquid hisce caret, corpus non est. Hisce autem caret animus: 
corpus igitur non est.
            10.
            De dextro et sinistro. --Dextrum, sinistrum; sursum, deorsum; 
anterius et posterius in omni sunt corpore; in nulla autem sunt anima: 
incorporea igitur omnis est anima.
            II.
            En quousque ex omni scilicet disputationum nostrarum parte 
contraximus, quidquid toto opere moliti sumus; quoniam quod istic quam 
brevissime recapitulavimus, nisi praemissis disputationibus fieri probabile 
non quivit. Quanquam si negotium tantum
assertor idoneus nactus esset, non, sicuti egomet, dignitatem causae admodum 
impari oratione dehonoravisset. Neque vero ipse aliquanto latius prolixiusque 
hanc eamdem quaestionem agitare non potui. Verum scilicet par fuit quoad 
adversarius reniti valuit, eo usque praeliari; aut quoad in fugam cessit, 
tergum praebere, et manu captum plumbeis pugionibus exarmare. Ulterius 
porro progredi et in auras tela jacere, et sine hoste pugnare; cassa contentio 
est, et virium frustratio, quod ita erit inglorium, ut laboriosum. Quid 
tu igitur, ait aliquis, per haec tria volumina adversus brevem paginam 
spatiatus es, si verbum verbo satis? Sed non id negotii est fallaciam struere, 
quod destruere. Neget quispiam sphaeram esse mundum. Uno quidem hoc ille 
verbo negaverit;
sed non id uno item verbo vel Timaeus astruxerit. Proinde quidquid illud 
ampliuscule sermocinati sumus, non modo sola falsi confutatio, sed veri 
etiam coegit astructio. Quippe diversum est: dedocere noxia, et utilia 
docere. Nec hoc idem est, sentem solo vellere, quod frugem jacere. Non 
ergo id ipsum est eruere vitium, quod serere virtutem. Multo igitur amplius 
operae insumendum est in utroque horum, quam in alterutro. Porro autem 
cum utraque agitare mihi provincia fuerit, in tam praepedito negotio, praesertim 
magis mira est parcitas quam prolixitas. Nam cum sese undecunde clarescentes 
atque ostentantes
proderent, aliasque multipliciter progignerent; latius dicendae causae 
praescripsi numerum, modum statui, limitem fixi, ne vel in aciem plures 
necessario proferrem, vel diutius rato certarem, vel longius justo procederem.
          CAPUT XV Veniam auctor a suo petit conflictore, et inter utrumque 
certamen ipsum deligit judicem.
Te nunc, quisquis ille es adversus cujus scripta nosmet injuria scriptorum 
tuorum dicere compulit, oro quaesoque non obirascaris mihi. Neque enim 
convicium retuli, neque rependi maledictum. Solam tibi pro falsitate veritatem 
haud pari vicissitudine reponderavi. Illis egoque quae magis tua tibi noxia 
sunt adversarius sum, eroque. Atque uti eisdem ipse
quoque adversare causis tuis suadeo. Pauca haec et exilia, prout arctum 
temporis sinit, responsa redhibui. Tu tecum utrumque pensato, et inter 
me teque personam judicis sumito, adhibitoque justitiae libram. Si lanx 
nostra pronior et vero gravior, non pigeat neque pudeat a transfugio refugium 
facere, et a falsitate sub veritate cedere. Sin, quod ego nolim, nefastis 
istis persuasum est uti, obstinatio est, edito pro sententia aliquid publicitus 
lectitandum, neque nomen occulito: respondebimus, modo compos nostri Deus 
et vita sit. Quoniam altrinsecus continuati viarum periculum fecimus, experire 
scilicet, veritatis vis quanta sit in excidio falsitatis.
CLAUDIUS C. SOLLIO APOLLINARI.
Si non haec quae ad te scribo, venerande vir, discutienda
et emendanda transmitto, rite potuit videri superfluum, et elatum docere 
velle, quem sentiam nosse, et ex paupertatis inopia dare dragmam ei qui 
multo scientiarum abundat talento. Hinc accidit quod libellorum a me transmissorum 
editio, quos philosophicae artis subtilissima disputatione disposui, me 
fecit cautum atque sollicitum, ut eorumdem intelligentiam judicio non committerem 
modo, sed ad potioris peritiam destinarem; et non tantum ea quae nunc ex 
eorum lectione percepi, verum etiam quae inde jam pridem memoriae reservanda 
mandavi, judicio tuo probanda transmisi. Bene etenim scit dignatio tua, 
minime nos habere quorum collatione de eis quae ambigimus, firmi stabilesque 
reddamur. Omnis natura quae ad Deum pervenit notitia proprio nomine
compellatur, et ideo nomen naturae uniuscujusque rei ostenditur.
Nomen ergo dixere priores, quod rem notam faciat, quod ipsius rei imagines, 
quas per sensus corporisque dirigit memoria, in auribus intromittit; ac 
sic loquentibus nobis, intelligimus; et absentias rerum et imagines memoriae 
retentas, cum voluntas fuerit, cogitamus. Sed duplex rerum natura, et corporalis
et spiritualis. Omnis quippe creatura aut spiritus aut corpus est. Corporalia 
scilicet per corpus sentimus: intellectualia intellectu percipimus. Ergo 
duobus modis, quantum in hac vita datur, omnis rei habetur notitia. Quod 
sit ergo, quod dicitur tria esse genera quaestionum, An sit, Quid sit, 
Quale sit. Cur quaeso dicitur, An sit, cum omnis notitia rem ostendens, 
ambiguitatem tollat et dubitare non sinat? Sed ego puto ita positum esse 
hoc ambiguum, quia non omnia substantiarum sunt, sed reperiuntur aliqua 
quae probationes earum ostendunt; verbi causa: Si requiratur, utrum bonum 
substantia est, an non? respondemus non esse substantiam, sed privationem 
mali. Recte enim quaeritur in quaestione prima, utrum corpus sit an spiritus? 
Et in subsequente requiritur,
quale sit, utrum corpus animale sit an spirituale, spiritus rationalis 
an irrationalis? Recte igitur definita sunt, tria esse genera quaestionum, 
de quibus jam satis breviter, ut arbitror, diximus. Nunc etiam videamus 
quot genera sunt corporum, quamvis innumerabiles species sub se habeat.
Tria tamen sunt genera, hoc est, corpus quod vivit et sentit, corpus quod 
vivit et non sentit, corpus quod nec vivit nec sentit. Sed hoc genus corporis 
quod nec vivit nec sentit, quatuor elementa esse puto, terram, aquam, aerem 
et ignem; quae principalia sunt et simplicia, ex quibus omnia quae compacta 
sunt corpora, id est animalium viventia et sentientia, arborum, fruticum 
et herbarum viventia, sed non sentientia.
Quamobrem quid differant inter se evidentissime liquet: quae sint eorum 
communia, Deo juvante, intentius inquiramus. Sic enim volumus, inspirante 
Domino et auxiliante, ut non tantum creaturam ipsius scrutemur, verum etiam 
ascendentes ad creatricem substantiam per ea quae facta sunt, intellectu 
conspiciamus; et quamvis non perveniamus ad id ut ejus substantiam intelligere 
valeamus, et quid sit sciamus; saltem id quod non sit evidentissime teneamus. 
Igitur omne corpus quantitati et qualitati subjectum est.
In subjecto autem corpore corpus non est. Corpus enim subjectum est, non 
in subjecto, quia corpus substantia est, non accidens. Accidentia autem 
in substantia sunt, non substantiae. Accidit ergo corpori
quantitas et qualitas.
Quantitas enim in mensuris est, qualitas in coloribus. Non hoc esse ipsum 
corpus quod quantum esse, nec hoc esse ipsum quod quale esse; quia et colore 
mutato corpus manet, et in diminuto corpore quantitas quae prius fuerat 
non est. Aut per hoc non esse magnum quod magnitudo, nec longum quod longitudo, 
nec hoc latum quod latitudo, nec coloratum
quod color. Ipse est etiam corpori mensura, numerus et pondus. Unde etiam 
sancta Scriptura ait, Deum omnia in mensura, et numero, et pondere disposuisse[70]. 
Sed hic alio modo ad spiritum rationalem referri, quod in consequentibus 
dicendum video. Nunc vero de corpore quae coepimus, explicemus. Sicut enim 
diximus non hoc esse magnum quod magnitudo, sic nec mensura quod mensurabile, 
nec numerus quod numerabile, nec pondus quod ponderabile. Minuitur igitur, 
quoniam in tota parte habet sursum et deorsum, habet dextram et sinistram, 
habet ante et retro. Movetur per tempus et locum, nec judicat et judicatur, 
partibus secatur infinite.
Age nunc videamus quid sit quod corpus vivificat
______________________________________________________________________
et non sentificat. Melius enim coaequatum est vita, et quod accipit, et 
quod dat. Vita enim quae non est minor in parte quam in toto, et non parti 
minori minor est, nec partem praebet majori majorem et minori minorem, 
non est corpus, sed spiritus. Spiritus pecoris qui non subsistit post corpus, 
praetermittendus est, ut ad rationalem spiritum veniamus. Igitur spiritus 
quantitatem non habet. Si vero longus esset aut latus, quantus rite utique 
diceretur. Prudenter enim secernitur et segregatur a corpore, quia quantitati 
non subjacet, quamvis subjaceat qualitati. Accidunt animo disciplinae, 
accidit justitia et injustitia, castitas et libido. Quatuor enim sunt virtutes 
principales, id est, prudentia, temperantia, fortitudo et justitia. Non 
enim hoc est anima quod prudentia,
nec justus quod justitia, nec temperatus quod temperantia, nec fortis quod 
fortitudo. Aliud est esse animum, aliud justum animum. Cum enim dico justum 
animum, duo quaedam intelligo: hoc enim de prudentia et temperantia et 
fortitudine dixerim, quia potest esse animus, ut nullatenus sit virtutibus 
praeditus; sed si eas non habuerit, consequens est, ut vitium habeat. Colligitur 
enim subjectum semper esse animum aut vitiis, aut virtutibus; subjectum 
eum esse, sicut diximus, disciplinis quae sine eo esse non possint. Verum 
enim ratio numeri disciplina est. Nunquam enim erit ut quatuor et duo septem 
faciant,
aut septem et tres undecim. Similiter et figura circuli non recipit contrarietatem. 
Nunquam erit ut figura circuli ex duabus aut tribus lineis fiat, aut quadrigona 
ex tribus, aut trigona ex quatuor. Si enim addideris vel minueris aliquid, 
jam nec trigona, nec quadrigona erit, manet enim aeterna et incommutabilis. 
Harum rationes disciplinarum et in subjecto sunt animo, et sine eo esse 
non possunt. Colligitur aeternum esse illud in quo est, sicut illud quod 
in eo est. Ergo immortalis est anima; et id quod vivit scit, semper et 
cernit. Sed non semper hoc cogitat: quia cum sit secura de se quod amittat 
se in multis cogitationibus, distendit se ac si per tempus non per locum 
mota; movet tamen et corpus per tempus et locum, scilicet judicat et judicatur. 
Vide ergo anima
humana quam magnum bonum sit, dum de corporibus judicas, dum et rationi 
conjungeris, dum aeternae veritatis sis particeps. Non enim a te diligenda 
sunt quae infra te sunt; et quamvis mensura insit, tu tamen mensura non 
es. Cogitationi tuae numerus, voluptatique tuae pondus: tu scilicet nec 
numerus, nec pondus es. Refer voluntatem tui amoris ad illum numerum sine 
numero, de quo Psalmista dicit: Et sapientiae ejus non est numerus[71]; 
ad illam mensuram sine mensura, ad illud pondus sine pondere, a quo omnia 
ponderantur et mensurantur. Ipsum est summum bonum a quo facta sunt omnia 
corporum genera bona. Ipsum rationalium magna bona, re utique bona et magna 
bona summum bonum ama, simplexque bonum, id est, Pater et Filius
______________________________________________________________________
et Spiritus sanctus. Trinitas haec unus Deus. Et tamen sic diligendum est 
corpus et spiritus, secundum quod diligenda sunt, sicut quidam nobilissimus 
tractator sanctarum Scripturarum dixit: Quatuor pones dilectionis regulas. 
Quod supra nos, quod juxta nos, quod nos, quod infra nos. Diligamus ergo 
illud summum bonum quod supra nos est, non loco ordinis, sed naturae, quia 
non potest coaequari creatura creatori. Solus enim Filius coaequatur Patri, 
similiter et Spiritus sanctus: quia non sunt creatura, sed inter eos una 
natura. Haec quae brevi sermone digessimus, supposita figura demonstrat.