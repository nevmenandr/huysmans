######################################################################
        Vita B. Epiphanii
Quamvis me urgeat suscipiendi operis anceps necessitas, et e regione impositus 
sit, nec meo labore vacuus, nec maledicorum disceptatione tractatus; in 
quo gemina cautio dictionis, hinc ubertatem exspectet ingenii, inde etiam 
lingua divitibus narrandi frenos imponat; cum ipsas eminentissimas, ut 
putantur, in saeculo vana inflatione personas si quis ventoso nimium studuerit 
elevare praeconio, aut intra gestorum terminum inopia eloquii continere, 
utrumque apud eas judicetur ingratum. In laudibus enim ipsis turpe est 
illa cudere, quae nec ille de quo narrantur, agnoscat: sic injuriosum et 
dolore dignum putatur, illud praeterire silentio, quod relatio vera possit 
attollere. Etenim res bene gestae veterum nostrorum pro referentis apud 
nos accipiunt facultate virtutem. Nam
verae aut perit notitiae, aut attenuatum transit ad posteros quod ad explicandum 
pauper verborum vena susceperit: et illa haud justo liberior laudatio tantum 
decerpit gloriae, quantum falsitatis adjecerit. Fit vero plerumque, ut 
fide carens cumulus minuat probe facta multorum, et sit vana narratio quae 
crescit ex mendaciis: intempestiva et mendica nimium, quae non pertransit 
ad terminum. Quocirca vitam beatissimi Epiphanii Ticinensis antistitis 
narraturus, invito Spiritum sanctum testem actuum ejus et comitem, ut ipsius 
auxilio gloriam conscientiae serenissimae quam eidem concessit, tradam 
chartis victuris in saeculo; ut exemplum praebitura virtutum nunquam fama 
moriatur. In quo tamen opere, si me angust a non coarctaverit eloquentiae 
sub certa lege
currentis, ut saltem cruda per ordinem digeram facta meritorum: nihil tamen 
de laboribus ejus tam mediocre vel humile inveniam, ut necessariis illud 
bullis,
ut plerique solent, vividi sermonis amplificem. Testes etenim calentium 
citabo negotiorum, et tropaea illius adhuc fumantia, et exornata de manubiis 
diabolicae nuditatis ostendam. Nemo enim sub oculis praesentia pene et 
nimium nota commemorat, nisi qui de veritate confidit: ut quos forsitan 
ficta dicturus, velut impudentiae meae conscius, evitarem, eorum auribus 
relegam illa quae cognovit aspectus.
Igitur praelatus vir insignis Epiphanius oriundo Ticinensis oppidi indigena 
fuit, patre Mauro generatus et matre Focaria editus, quae sancti etiam 
Mirocletis confessoris et episcopi tangebat prosapiem hominibus ex liquido 
ingenuitatis fonte venientibus. Sed quid illorum retexam sanguinis praerogativam, 
quorum familiae et nobilitatis caput est filius? Qui sub
decessore suo viro integerrimo Crispino pontifice coelestis militiae tirocinium 
sortitus, annorum ferme octo lectoris ecclesiastici suscipit officium, 
signo ante coelitus demonstrato. Nam dum esset in crepundiis lactentis 
infantiae, fulsisse ejus cunabula superno lumine videre complurimi: ut 
futuram mentis claritatem lustrans eum et praecedens fulgor ostenderet, 
secuturumque splendorem in moribus jam tunc typica luce signaret. Notarum 
in scribendo compendia, et figuras varias verborum multitudinem comprehendentes 
brevi assecutus, in Exceptorum numero dedicatus enituit, coepitque jam 
talis excipere, qualis possit sine bonorum oblocutione dictare. Igitur 
processu temporis et laboris ad sextum et decimum aetatis annum divino 
favore perductus, cana consilia
in annis puerilibus meditabatur. Vernabat in illo prae caeteris mater bonorum 
operum verecundia. Ita famulabatur antistiti libens, ut si quid operis 
gereretur ab
altero, graviter ferret subreptum sibi fuisse servitium. Accipiebat senes 
graviter, juvenes comiter, et coercebat jam tunc facinorosos audacter: 
erat primis subjectus, prioribus sancta injungentibus obsecundans, aequalibus 
blandus atque officiosus, sequentibus mera caritate communis: nulli se 
praeferens, cum religioso cursu per coelestem tramitem omnibus anteiret, 
laudationis amore vacuus, cum quotidie in eo laudanda adolescerent: cumque 
res gloriae dignas per horarum momenta consummaret, perire fructum gloriae 
opinabatur atque mercedem, si praetulissent homines, quod soli Deo exhibebat 
abscondite. In summa, apostolici memor oraculi, assentationes respuens, 
in semetipso, teste conscientia, pro boni operis recognitione plaudebat.
Illud vero libandum esse non abnuo, quod formositas
in illo lucis corporeae index animae fuit, et tantum contra studium illius 
formae decus enituit, ut nec forti viro posset oppugnante subverti. Ridebant 
genae, etiam cum animus moestitudine torpuisset: nitida simul labia commendabant 
dupliciter mella sermonum: necnon quocunque vertisset oculos, serenitatem 
mentis nuntiabat aspectus: frons cereae pulchritudinis, et candoris illius 
quae solis passa radios colorem traxit ab aethere: nares in tanto naturaliter 
splendore formatae, ut illas nequiret imaginibus corpora repraesentans 
pictor aemulari: manus teretes, prolixi digiti, de quibus aliquid et alienigena 
gauderet accipere. Staturae proceritas decens, quae eminentiam secuturae 
dignitatis praefiguraret in membris; nec tamen modum ornatissimae prolixitatis 
excederet.
Sed ne quis forsitan malitiosus interpres intempestive positum jactet, 
in viro tantarum virtutum de lepore carnis factam esse mentionem, cum in 
illa veteri mandatorum coelestium radice sit insitum, sacerdotum corpora 
sagaci debere insinuatione lustrari: ne quid debile, vel deforme, ne quid 
plus minusve esse contingat, neve inolitam maculis cutem superficies foeda 
dedecoret[1]; ne fractura manus, aut fractura pedis aut gibbus indignum 
altaribus reddat antistitem: et clamet doctor gentium et electionis vas[2], 
hominem mundum ad ejusmodi debere officium pervenire: quod non solum de 
animae, sed etiam de corporis creditur nitore dixisse. Qui deformem ac 
debilem a libaminibus suis mandat arceri, invenitur eos qui multipliciter
______________________________________________________________________
grati sunt, admittere libenter: praesertim in quo lucem membrorum animae 
fulgor exsuperat; nec naturaliter illud terrenum decus aliquibus artificiis 
adjuvatur.
Praestrictis ergo his quae oportuit non omitti, ut cui innotesceret opere 
vir immensus, praesentaretur et vultu: transeam ad illa quae de cultoribus 
Dei non mediocriter laudanda fronte narrantur. Erat in eodem sermo ad doctrinam 
congruus, fabricatus ad blanditias, ad intercessiones jam tunc artifex, 
ad
corripiendos singulos auctoritate plenus, ad exhortandos quosque necessario 
lepore dulcissimus: vox sonora, succo virilis elegantiae condita, nec tamen 
agrestis ac rustica, nec infracta gradatimque a mascula soliditate deposita. 
Illum quicunque vidit, cum necdum dignitatum aliquod limen intrasset, omnia 
eum transisse credidit, quae sequebantur insignia.
Talis jam ad decimum octavum aetatis suae pervenit annum. In quo, secundo 
a levitis numero dedicatus, senum coetibus puer adjunctus est. Stupuerunt 
plurimi, sed externi, qui mores illius cum aetatis immaturitate jungebant: 
seram credebant dignitatem hanc redditam esse, qui noverant. At ille venerabilis 
Crispinus episcopus, favoris nescius, pertinaci tenens districtione censuram, 
et quem nunquam nisi bona
conscientia duxit ad gratiam, sic eum mulcebat sensibus, ut morderet obtutu; 
et sub specie frontis rigidae clandestinum circa discipulum nutriebat affectum. 
Pascebatur alumni sui optabili conversatione pater, et omnibus ejus actibus 
oculos amoenabat. In quo tamen ille subdiaconi ordine nihil amplius quam 
biennio commoratus, meritorum suorum saltibus evectus exsiluit, nec se 
diu intra angustias modici honoris anima est dives passa refrenari. Festinabat 
ad leviticam dignitatem conscientia, quam nunquam vota praesumpserant: 
exigebat conversatio, quod desideria penitus ignorabant.
Circa metas tamen praefati honoris et terminum, unum ejus opusculum summo 
tenus libet attingere. Summias vocitatur ager, qui in eo loci situs est, 
in
quo terrenum marginem gulo us Padani gurgitis morsus arrodit, et flexuose 
serpens fluvius largitur in compendio alterius, quod furatur ab altero; 
simulque fit lucrum finitimi aliena calamitas. De hujus praedii finibus 
antiqua cum clericis Burco quidam lite certabat: ad quod jurgium dirimendum 
senile nimis, et praeter quam conjici possit annosum, adhuc puer iste dirigitur. 
Electus est enim, qui et fortiter illas intentiones exciperet, et maturitate 
consilii inferendas temperaret. Attulit tamen, quod solet omnium mater 
intentio. Nam processu sermonis, et scandali, ipse Burco qui malitiae suae 
sordido lenocinaretur assensu, summum facinus sine aliquo timore commisit: 
nam sanctum virum ita fuste percussit, ut sanguis protinus ebulliret. At 
ille paratissimus iram repressit,
nec vindictae spe provocatus efferbuit; turbatumque potius et attonitum 
percussorem blandissimo delinibat affatu. Illico miseram se clamans, et 
orbatam filio ob atrocitatem facti, Capraria Burconis mater occurrit. Crederes 
eam circa funus pignoris sui illa qua fugatur omne consilium in carorum 
mortibus, lamentatione jactari. Lambebat vestigia sanctissimi juvenis ejulans 
mater, et, Parce, clamabat, illi, quem nunquam ad indignationem vis ulla 
compulerat. At ille supplicantem prohibebat, ne sibi invidiam rogando
concitaret, ne se non merentem delati honoris sarcinis impediret. Turbata 
est repente civitas: omnium Christianorum in furorem versae mentes. Burco 
ad exitium poscebatur, et in tanta hominum multitudine nemo placidus, nisi 
qui injuriam fuerat passus, inventus est. Flebat egregius pontifex, de 
infirmititibus suis et molestiis gaudente discipulo. Nam ita satisfaciebat 
pro eo qui putabatur inimicus, singulis, ut nec gloriam parcendo jactanter 
quaereret, nec vindicando mandata coelestia praeteriret.
Brevi post ad diaconii evectus infulas, vicesimum annum aetatis ascendit, 
facie nec dum bene barbata. Turbabatur suscepti honoris tirocinio homo, 
qui jam ducem poterat implere Christianum: singulorum pro pudore declinabat 
aspectus, quem universa civitas,
quasi salutis signum aliquod attendebat. Interea supra dictus antistes 
omnem ecclesiasticae conversationis substantiam et divitias pauperum suorum 
in ejus potestate committit, volens ante episcopatum cognoscere, qualem 
futuris temporibus praepararet episcopum. Et cum vix sit, ut ab eorum personis, 
de quibus successionis seritur quantulacunque suspicio, invidia temperetur; 
in istius gratia sibi credebat perire sanctus pater, quidquid fuisset minus 
exhibitum: quaedam in illo sua, quaedam volebat esse majora. At iste quotidianis 
profectibus, etiam cupidissimi in oratione genitoris vota transcenderat. 
Erat enim genitor, cujus eum per Evangelium conceptum verbi coelestis semine 
feta alvus effuderat. Nam de pudicitia juvenis mei quid loquar? in quo 
domum
sibi statuerat castitas, et continentia radices fixerat in profundum? Virum 
se esse, nisi per laboris patientiam, ignorabat: carnem habere, nisi cum 
moriturum se esse meminerat, nesciebat. Quoties tamen illum corporeus appetitus, 
sicut ab ipso didici, ludebat imaginibus somniorum, illico ad vigilias 
sanctas, continuata jejunia, standi diutissime necessitatem plena aviditate 
currebat; talemque bellatrix dextera animae suis certaminibus reddebat 
carnem, ut illi opus esset postea pro necessitate succurri. Nec tamen refecto 
corpusculo indulgebat otio: utebatur lectione pro requie, librorum venerabilium 
pro blandimentis instrumenta suscipiens: memoriter semel transcursa reddebat: 
et ne crederetur Scripturarum divinarum tramitem verborum tantummodo celeritate 
transvolasse, pingebat actibus suis paginam quam legisset.
Si propheta fuisset in manibus, prophetantem videres codice amisso lectorem: 
si Testamenti Veteris recensuisset volumina, Moysi dignus aemulator incedebat: 
taliter ac si illum Israelitica per desertum agmina sequerentur. Si apostolicum 
lac verborum et mel dominicae passionis severitatem legis condiens
Scriptura index revelasset, continuo ex ore ipsius dulciora favis verba 
fluxerunt. Postremo quid libri docuissent, vita signabatur.
Domum taliter regebat Ecclesiae, ut nec profusione immoderata commissam 
penum exhauriret, nec odia sordenti parcitate contraheret. Intercessionum 
etiam tunc certamina proludebat. Nam ubicunque pro remediis miserorum episcopi 
mittebatur imperio, tanta exigebat beneficium arte supplicandi, ut sentirent 
sibi in causis profuisse complurimi, ipsum per se episcopum non venisse. 
Augeb tur circa eum per dies singulos popularis affectus et magnis successibus 
cumulabatur amor, qui ex judicio descendebat. Desiderabatur in eo sacerdotium, 
cum nemo nutritoris sui optaret interitum. Ipsum tamen ne odor quidem
hujus opinionis afflaverat: arbitrabatur ad profectum suum sufficere, si 
cum bona semper aestimatione serviret. Postquam tamen invalida senectus, 
et semper de infirmitatibus querula venerabilem virum Crispinum pontificem 
occupavit, istius sustentabatur manibus, in hujus nitens erigebatur amplexus, 
pes illius erat, oculus, dextera; cujus ministerio, quidquid optasset fieri, 
ante jussionem suam videbat impletum. Praesentiunt enim bonae mentes eorum 
desideria, quibus cum integritate famulantur. Talis in diaconatu, a vigesimo 
incipiens, octo annos explevit: et quidem tunc status Ecclesiae Ticinensis 
bona clericorum fruge pollebat. Erant coelestes viri, quos iste a perfectione 
incipiens amabat: fuit Silvester archidiaconus ea tempestate, homo in vetusta
disciplinarum instructione probatissimus; Bonosus presbyter, tam nobilis 
sanctitate quam sanguine; Gallus quidem prosapia, sed coelestis indigena: 
fuere alii et numero plures et virtute praestantes, quorum idcirco facio 
mentionem, quia parva laude dignus est, qui tantum miseris antefertur.
Circa finem tamen vitae quem spiritu praevidebat sanctus antistes, Mediolanum 
vicinam expetit civitatem, ubi nobilium germina messe quadam mundae ingenuitatis 
excreverant. Quos visitationis gratia requisitos, talibus vir Dei sermonibus 
appellavit. « Ecce, filii, jam me aetas compellit ad transitum. Jam originariam 
ad jus suum revocat terra particulam. Commendo civitatem, commendo Ecclesiam, 
commendo hunc, cujus labori et gratiae debeo, quod usque ad hoc tempus 
vixi, et grandaevus et debilis. Corporea
soliditas et virtus animae imbecillitatem meam portavit sine fastidio: 
cujus ambulavi pedibus, tenui aliquid manibus, vidi oculis, ordinavi sermone: 
duo videbamur intuentibus, cum unus per concordiam fieret ex duobus. » 
Haec Rustico illustri viro dicta penitus insederunt, qui in omni dicendi 
genere exercitatissimus,
tali est orsus eloquio. « Scimus, sancte Pater, scimus, et profunda consideratione 
perspeximus, juvenem istum non oportere pro aetatis immaturitate censeri, 
nec debere gravis concilii hominibus teneros pro quadam obice annos afferri: 
vir namque cana morum integritate probabilis geminata laude dignus est, 
si illi ad venerabile mentis imperium puerile corpus obtemperet. Vive tu 
tamen, vive, exemplum et forma bonorum operum, et uberiores in eo, si adhuc 
possunt crescere, lucidae conversationis fructus adjunge. » His dictis 
conticuit. At ille piissimus pontifex benevolentiae ejus impendens gratias, 
quod secum pari de discipulo existimatione sentiret, dicto vale, discessit; 
atque Ticinum quasi ad sepulcrum festinans regressus est: qui aliquantis
diebus emensis morbo regio perfusus, lucem saeculi nostri superna habitatione 
commutavit.
Extemplo in istum bonorum omnium consensum adducitur: magnus illico in 
tota urbe concursus: rapitur a lamentatione funebri in gaudium populi consecrandus 
antistes. Flebat iste intemperanter dolore mortis paternae, cui reddi debitas 
aliquas lacrymas promiscuae multitudinis laetitia non sinebat. Resistebat 
in quantum poterat, et indignum se jam apostolica imitatione clamitabat: 
sed tantum magis surgebat in eo dilectio cunctorum, quantum in multitudine 
magna solus erat, qui se vocitaret indignum. Nunc quid pluribus utar, qui 
omnia explicare non valeo? Finitimarum civitatum junguntur studia, et attrahitur 
tanta collectio, ac si initiandus esset totius
orbis episcopus. Ducitur Mediolanum adhuc reluctans, et magna si dimitteretur 
munera promittens, qui ut fieret, noluit spondere vel minima. Consecratur 
cum omni celebritate cunctorum. Exsultabat mundus de tam sanctae ordinationis 
insignibus. Extranearum habitatores urbium tanto se tripudio jactabant, 
quasi ipsis proprie profuturus infulas sacerdotales exceperit. Aliquos 
tamen magnarum urbium incolas edax consumebat invidia, quod tantum oppidi 
Ticinensis angustia habere meruisset antistitem, cum apud ipsos sola pontifices 
metropolitanae jactantiae vocabula tuerentur.
Exacto ergo dedicationis suae die, Ticinum rediit, convocatisque universis 
presbyteris ac ministris, talibus eos instruxit et confortavit alloquiis. 
« Quamvis
me, fratres carissimi, inter primordia immatura titubantem judicii vestri 
et susceptae dignitatis pondus oppresserit, memini tamen quid gratiae vestrae 
debeam, cui maxima contulistis. Et licet parendi vobis magis quam jubendi 
habuerim voluntatem, mutavi tamen per officium personam serviendi, animum 
non amisi. Estote pacifici, estote unanimes; onus meum mecum dividite: 
fit enim ad portandum facilis sarcina, quam multorum colla sustentant: 
meam
vobis communionem serva dum cum omni humilitate polliceor; neque futurum 
esse quemquam, qui me, nisi cum Deo nostro, possit offendere: auctorem 
bonorum omnium servate pudicitiam, et ne injuriosum putetis quod grandaevos 
et presbyteros de continentia et integritate servanda puer appellat: conversatio, 
non anni, aut adolescentiam aperit, aut senectam. Speculamini meae conversationis 
interna, et si indignum aliquid agnoscitis, coercete. Nemo ut Ecclesiae 
principem admonere timeat, si probat errantem. » His ita dictis, conticuit. 
Surrexerunt omnes, et consona, quasi ex pristina meditatione, sub momentonea 
tamen voce dixerunt: « Ave, Pater probatissime, ave pontifex singularis: 
bonum te quidem universorum sensit electio; sed optimum etiam tua
testantur alloquia. Crescis sanctis meritis apud conscientiam nostram, 
et aperiris luce operum, supra quem porrigebatur opinio. » Quibus breviter 
perstrictis, suscepto omnes munere discesserunt.
Mox sibi beatus antistes proprio ore leges quibus se posset tenere, dictavit. 
Primum statuit non lavandum, ne nitorem animae et interioris hominis fortitudinem 
balnea magis sordibus amica confringerent. Deinde decreverat nunquam esse 
prandendum; sed ne propositi sententiam supervenientium vis ulla temeraret, 
et aut jactantiae nebulis, aut avaritiae fama laederetur, diffinivit nunquam 
sibi coenandum; ut commutatio horarum, ac per hoc semel in die reficiendi 
tempus, afferret. Cibos jussit sibi placere viliores, nihilque in apparatione 
ferculorum nares
saporemque suum posse offendere, nisi quod aromatibus condiretur. Olerum 
et leguminis pascebatur epulis; sed neutrum horum usque ad satietatem capiens: 
vini quiddam parum, quam tamen exiguitatem apostolicae admonitionis memor 
sumebat ob stomachi cavendam debilitatem. Procedendum censuit omnibus in 
quolibet aeris terrore maturius: ita ut vigiliarum formam lectoribus antecedens 
ad ecclesiam praeberet episcopus. Postquam vero ad altaris confinia pervenisset, 
nullam deliberavit futuram esse necessitatem, qua inde nisi impletis solemnibus 
posset abduci. Junctis pedibus usque ad consummationem mystici operis stare 
se debere constituit: ita ut humore vestigiorum locum suum depingeret, 
et longe aspicientibus indicaret. Intercessionum tantam sibi
proposuit curam, ut ipsum se miseris inferre crederet molestiam, quam per 
negligentiam a quibuscunque permisisset inferri. Ad patientiam laboris 
tempore otii, necessitati ut sufficeret, corpus aptavit. Hoc sibi vivendi 
pragmaticum vel disciplinae dogma proposuit, aggressus est, servavit, implevit.
Mox vero per universum mundum sanctam illius conversationem illa, quae 
licet in gloriosis actibus tardior esse solet, fama non tacuit. Sed ad 
aures
Ricemeris, qui tunc secundis ab Anthemio principe habenis rempublicam gubernabat, 
detulit. Nam imperatore Romae posito, seminarium inter eos jecit scandali 
illa quae dominantes sequestrat, invidia, et par dignitas causa discordiae. 
Surrexerat enim tanta rabies atque dissensio, ut mutuo bella praepararent; 
et praeterquam origo irarum proprios suggerebat stimulos, lis ista circumstantium 
consilio nutriebatur. Nutabat status periclitantis Italiae, et affligebatur 
ipsis discriminibus gravius, dum exspectabat futura discrimina. Interea 
apud Ricemerem patricium, Mediolani ea tempestate residentem, fit collectio 
Ligurum nobilitatis: qui flexis genibus soloque prostrati, pacem orabant 
principum, et ut ab scandalo utraeque partes desinerent, occasiones gratiae 
ab una precabantur
offerri. Quid plura contexam? mulcetur Ricemer, et velle se reparare concordiam 
permotus multorum fletibus pollicetur. « Sed quis, ait, potissimum hujus 
legationis pondus excipiet? quem tantae molis cura maneat? quis est qui 
Galatam concitatum revocare possit et principem? Nam semper, cum rogatur 
exuberat, qui iram naturali moderatione non terminat. » Tunc uno omnes 
ore responderunt: « Vester tantummodo ad pacem declinetur assensus. Est 
nobis persona nuper ad sacerdotium Ticinensis urbis adscita, cui et belluae 
rabidae colla submittunt: cui ante preces offeratur beneficium, quod a 
quolibet petiturus advenerit: cui est vultus vitae similis, quem venerari 
possit quicunque, si est catholicus et Romanus; amare certe, si videre 
mereatur
et Graeculus. Jam si ad sermonem illius veniamus, nunquam sic diras aspides 
verborum digitis incantator Thessalus violentis poterit evocare carminibus, 
quomodo ille effectum petitionis suae a negaturis extorquet. Pendet in 
arbitrio ejus, cum loqui coeperit, sententia audientis. Pendet jus suum, 
qui excusare disposuit, si illi allegandi copia concedatur. » Tunc patricius 
Ricemer ita respondit: « Detulit ad me hunc hominem quem exponitis, fama 
gloriosum: et in hoc magis admirationi mihi est, quod omnes habeat laudatores; 
nullos ejus quibus per invidiam abundare solet novitas, prodit inimicos. 
Ite ergo, et rogate hominem Dei, ut ambulet; jungite etiam meas preces. 
» Egressi de consilio ( an concilio?) statim Ticinum petunt, causam narrant, 
fusis, ut istum laborem
susciperet, beatus Epiphanius rogatur lacrymis: qui ne extenuaret beneficium, 
si filios diutina supplicatione torqueret, antecessit desideria postulantum: 
quos tamen taliter allocutus est: « Quamvis tantae rei necessitas probatissimae 
personae pondus inquirat, et titubet sub gravi fasce portitor immaturus, 
affectum tamen quem debeo patriae non negabo. » Quibus breviter narratis, 
quomodo erat loquendi
parcus, ad Ricemerem patricium perrexit: a quo simul visus et electus est.
Mandato ergo sibi legationis ordine, Romam petiit. In quo itinere quid 
molestiarum sustinuerit, quidve virtutum gesserit, festinans ad majora 
praetereo. Mox tamen ut supra dictae urbis portas ingressus est, fama quae 
absentem illum notum fecerat, digito coepit ostendere. Conversi illico 
omnium oculi, stupuerunt mentes attonitae, quod tantam sibi exhiberi reverentiam 
imago ejus index sanctitatis requireret. Inexplicabilis se culpae reum 
fatebatur quilibet potentum, si tantum genua ejus amplexus est: tollebatur 
clamor in coelum: nemo illum in mortalium numero computabat, cui omnia 
coelestis gratiae videbant bona constare. Perfertur ad principem
Anthemium, studio legationis episcopum venisse Liguriae, hominem quem nullus 
possit etiam dives eloquio sufficienter exponere. At ille, « Callida mecum 
Ricemer et in legationibus suis arte decertat: tales dirigit, qui supplicatione 
expugnent, quos ille laces sit injuriis: perducite tamen ad me hominem 
Dei: qui si possibilia precatur, admittam; si difficilia, supplicabo ne 
excusationem meam gravetur accipere. Dubito tamen an Ricemer apud me, quod 
poscit, obtineat: cujus scio votorum intemperantem esse personam, et in 
conditionibus proponendis rationis terminum non tenere. Sed veniat directus 
antistes, et laudatam jampridem praesentet effigiem. » Egrediuntur officia 
urbe tota palatina. Jube, rogaris - audiebat episcopus.
At venerabilis et saeculis omnibus probatus pontifex, posteaquam introgressus 
est, et proferendi sermonis donatus licentia, quamvis fugitivae potestatis 
insignia, ostrum gemmasque rutilantes reverendae imaginis fulgore compresserit 
(etenim quasi absente imperatore, ita in se oculos traxerat singulorum) 
tali narratione incipiens, januam oris reseravit: « Summa coelestis Domini, 
venerande princeps, est ordinatione dispositum, ut cui tantae reipublicae 
cura mandabatur, per catholicae fidei dogma Deum et auctorem et amatorem 
pietatis agnosceret; per quem bellorum furorem pacis arma confringunt, 
et calcans colla superbiae concordia superat, quod fortitudo non praevalet. 
Sic namque David praedicabilem parcendi magis inimico animus reddidit, 
quam intentio vindicandi.
Sic perfecti saeculorum reges et domini, supplicantibus indulgere coelesti 
arte didicerunt. Supernae namque dominationis instar possidet, qui imperium 
suum pietate sublimat. Hoc ergo Italia vestra freta judicio, vel Ricemer 
patricius, parvitatem meam oratu direxit: indubitanter conjiciens, quod 
Romanus Deo munus tribuat, quam precatur et barbarus. Erit enim triumphus 
vestris proprie profuturui
annalibus, si sine sanguine viceritis. Simul nescio quae species fortior 
possit esse bellorum, quam dimicare contra iracundiam, et ferocissimi Getae 
pudorem onerare beneficiis. Gravius enim percellitur, si postulata impetret, 
quem puduit hactenus supplicare. Tractandus deinde anceps bellandi eventus: 
in quo tamen si ita praevaluerint peccata certamine, vestro regno defraudabitur, 
quod partes utraeque perdiderint. Nam quaecunque apud Ricimerem, si amicus 
est, salva sunt, cum ipso a vobis Patricio possidentur. Cogitate pariter, 
quia bene causae suae ordinem dirigit, qui pacem primus obtulerit. »
Hactenus admirandus pontifex prosecutus, loquendi finem fecit. Tunc princeps 
erigens oculos, desertum se omnium vidit aspectibus, atque in eum invitatos
vultus esse cunctorum: quem admirari nec ipse desinebat. Tunc alto trahens 
verba suspirio, ita orsus est: « Quamvis inexplicabilis mihi, sancte antistes, 
adversus Ricemerem causa doloris sit, et nihil profuerit maximis eum a 
nobis donatum fuisse beneficiis, quem etiam (quod non sine pudore et regni 
et sanguinis nostri dicendum est) in familiae stemma copulavimus, dum indulsimus 
amori reipublicae quod videretur ad nostrorum odium pertinere: quis hoc 
namque veterum retro principum fecit unquam, ut inter munera quae pellito 
Getae dare necesse erat, pro quiete communi filia poneretur? Nescivimus 
parcere sanguini nostro, dum servamus alienum. Nemo tamen hoc credat propriae 
causa factum esse formidinis: nam in tanta circumspectione salutis omnium,
solum pro nobis timere non novimus. Bene enim apud nos compertum est, perire 
imperatori laudem suae virtutis, qui pro aliorum cautela non meruit. Sed 
ut tuae venerationi ad liquidum conatus illius aperiamus; quotiens a nobis 
majoribus donis cumulatus est Ricemer, totiens gravior inimicus apparuit. 
Quanta contra rempublicam bella praeparavit? quantas externarum gentium 
per illum vires furor accepit? Postremo etiam, ubi nocere non potuit, nocendi 
tamen fomenta suggessit. Huic nos pacem dabimus? hunc intestinum sub indumento 
amicitiarum inimicum sustinebimus, quem ad foedus concordiae nec affinitatis 
vincula tenuerunt? Grandis cautio est, adversarii animum cognovisse: etenim 
hostem protinus sensisse, superasse est: perdunt semper deprehensa
odia stimulos, quos occultata conceperant. Sed si in his omnibus reverentia 
tua, et vadis et mediator accedit, qui potes spiritali indagine consilia 
nefanda invenire, et inventa corrigere; pacem quam et tu poscis, negare 
non audeo. Postremo si solitae calliditatis astutia etiam te fefellerit, 
certamen jam vulneratus assumat: me tamen, statumque reipublicae tuis committo 
et commendo manibus, et gratiam quam supplicanti et profuso per se Ricemeri 
negare
disposueram, per te primus exhibeo. Profunda enim deliberatione compendiis 
nostris in hac parte consulimus, si in incertis procellarum erroribus navem 
ex veri gubernatoris ordinatione flectamus. Quis enim tibi excusare praesumat 
beneficium postulanti, cui oportuerat ante preces offerri? » Haec imperator. 
At venerabilis sacerdos: « Gratias, inquit, omnipotenti Deo, qui pacem 
suam principis menti inseruit: quem ad instar superni dominatus vicarium 
suae potestatis voluit esse mortalibus. »
Quibus breviter narratis, accepto etiam pro concordiae firmitate ab Anthemio 
sacramento, discessit, festinans ad Liguriam reverti, quando resurrectionis 
dominicae tempus instabat: per quod maceratis jejuniorum cruce corporibus, 
carne frigida spiritus hilaris
recalesceret; dum a Redemptore nostro moriendo mors vincitur, et fidelis 
spei cibis anima saginatur. Vicesimo a se, cum Romam egressus est, futurum 
Pascha dies promittebat: tanta tamen iter celeritate confecit, ut quarto 
decimo die improvisus et famam praeveniens, Ticinum ingrederetur, comitibus 
sane plurimis in via derelictis, quia nec abstinentiam ejus sustinere poterant, 
nec laborem. Ecce concursus praestolantium tanti antistitis adventum, domi 
positum videre, quem nondum Romam egressum fuisse cognoverant. Laetae urbis 
tripudia attonito Ricemeri indicantur: pacem factam consono omnes ore clamitabant. 
Exsultatio infinita provinciarum: et sicut hominum mos est, gratius habere 
quod redditur, quam si omnino non pereat; dulcior erat
concordia quae post litem revocabatur, et pax quae jam pene desperata contigerat. 
Et vocabatur reverendus pontifex, ut diu exspectatum Mediolanensibus praesentaret 
aspectum. At ille, ne velut debitas gratiarum actiones praesens videretur 
exigere, visitationes eorum sub colorata specie declinabat. Igitur processu 
temporis et laboris, quotidianis successibus vitae in eum meritum geminabatur. 
Erat illi germana natu minor, religione non impar, Honorata nomine cujus 
vitam per singula virtutum genera longum est eloqui. Sufficit tamen ad 
laudum ejus cumulum, dignam tanti viri sororem dixisse. Hanc in ipso quo 
de legatione rediit, consecravit anno: quam tamen imbuendam disciplinis 
coelestibus, quasi sancta illi natura non sufficeret, Luminosae cuidam 
feminae
stupendae sanctitatis et singularis exempli commisit: cujus oporteret fortassis 
natalium culmina relegi, nisi insignior fuisset vita quam sanguine. Haec 
enim fuit talis, de qua se crederet habere et ipse quod disceret, qui erudiendam 
consortem uteri committebat. Nam brevi apud hanc depositum antistitis pignus 
effloruit, et ad maturitatem bonae frugis plantaria onusta perduxit. Interea 
per propositum sibi callem vitae cursu praepeti sacerdos venerabilis incedebat,
eleemosynis sine retractatione operam dans: quod munus accipientibus vultu 
et animo blandissimo commendabat: ita ut quicunque sermonis solius gratiam 
praestitisset, nequaquam se indonatum putaret abscedere: erat enim summum 
praemium, talem saltem vidisse pontificem. Crescebat in dies singulos fama 
gloriosis successibus, et totum pene mundum illius praedicatione complebat.
Defuncto tunc Ricemere vel Anthemio, successit Olybrius: qui in ipsis exordiis 
diem clausit extremum. Post hunc Glycerius ad regimen accitus est: apud 
quem quanta pro salute multorum gesserit, studio brevitatis incido. Nam 
sancto viro, inlatam matri a ditionis suae hominibus concessit injuriam: 
cum apud illum reverentia praefati sacerdotis esset etiam
decessore sublimior. Post quem ad regnum Nepos accessit. Tunc inter eum 
et Tolosae alumnos Getas quos ferrea Euricus rex dominatione gubernabat, 
orta dissensio est: dum illi Italici fines imperii quos trans Gallicanas 
Alpes porrexerat, novitatem spernentes non desinerent incessere: e diverso 
Nepos, ne in usum praesumptio malesuada duceretur, districtius cuperet 
commissum sibi a Deo regnandi terminum vindicare. Hinc utrinque litium 
coeperunt fomenta consurgere. Et dum neutrae partes conceptum tumorem vincendi 
studio deponunt, sic exsuperabat causa discordiae.
Attigerat jam beatissimus vir octavum in sacerdotio annum, cum repente 
Nepotis animum summovendae dissensionis amor infudit: ut repulso simultatis
veneno servaret inter reges caritas, quod tueri arma vix poterant. Evocantur 
ad consilium Liguriae lumina, viri maturitatis, quorum possit deliberatione 
labans reipublicae status reviviscere, et in antiquum columen soliditas 
desperata restitui: tantique ad tractatum colere ex jussu principis, quanti 
poterant esse rectores. Seritur de ordinanda legatione sermo: in beatissimum 
virum Epiphanium mentes omnium et oculi diriguntur: fiunt cunctorum sententiae, 
quasi unius et ore proferrentur et pectore. Quid plura? cum laetitia Christi 
miles occasionem laboris amplectitur, et spe effectum praecipit; de negotii 
aestimatione confidens, agendi speciem melioraturus inquirit: actionem 
pene conclamatam et valde difficilem coelestis potentiae praesidio percunctatus 
est, suscepit, implevit. Cujus itineris molestias necessitatesque
non valeam per ordinem digerere; nec si mihi centum linguarum fluminibus 
per meatus irriguos verba fundantur. Nam egressus Ticinensi oppido, donec 
ad destinata loca pertingeret, tali viae suae fatigationem arte geminavit, 
ut si temperius, jumentorum defectum considerantes, in futurae mansionis 
diversoria successerunt, praeter psalmorum continuationem, praeter lectionis 
perseverantiam, quorum nihil nisi stando faciebat, eligebat secessum nemorosa 
fronde conclusum, ubi connexis arborum brachiis nox domestica texeretur: 
quod solum refugus per umbracula opaca sol nesciret, et torum viridanti 
cespite gratia naturalis sterneret. Ibi profusis in oratione continuis 
fletibus exsortem pluviarum terram oculorum imbribus irrigabat. Reddebantur
arva illa fecunda orationum copia, quae frugum esse non poterant.
Tali exercitio se macerans, Tolosanam in qua Euricus tunc rex degebat, 
urbem ingressus est, quem jam praevia opinio Gallorum auribus, qualis esset, 
intimaverat: sacerdotibus praecipue ejusdem regionis, quos attonitos de 
advenientibus inquisitio profunda sollicitat. Erat praeterea ea tempestate 
consiliorum principis et moderator et arbiter Leo nomine, quem per eloquentiae 
meritum non una jam declamationum palma susceperat: qui cum summo gaudio 
adventum pontificis indicavit notitiae publicae. Evocatur ex tempore regi 
praesentandus antistes, ad quem illico ut ingressus vidit, salutavit, aggressus 
est. « Quamvis te, stupende terrarum princeps, multorum
auribus reddat virtutis fama terribilem, et gladii quibus finitimos continua 
vastitate premis, segetem quamdam inimici germinis metant: nullam tibi 
tamen superni gratiam numinis dita bellandi praestat ambitio: nec ferrum 
fines tuetur imperii, si coelestis Dominus offendatur. Regem te habere 
memento, cui oportet considerare quid placeat: qui cum susceptum hominem 
portaret ad coelum, pro immensae haereditatis munere pacem discipulis iterata 
saepius admonitione commendat. Cujus nos praecepti necesse est esse custodes: 
praecipue cum noverimus virum fortem dici non posse quem vicerit indignatio. 
Deinde perpendere nos convenit, quod nemo diligentius propria tuetur, quam 
qui aliena non appetit. Quocirca Nepos, cui regimen Italiae ordinatio divina 
commisit,
ad haec nos impetranda destinavit; ut reductis ad
fidem mentibus, terrae sibi convenae dilectionis jure socientur. Qui licet 
certamina non formidet, concordiam prius exoptat. Nostis in communi, quo 
sit dominorum antiquitas limitata confinio: qua sustinuerint partes istae 
illarum rectores famulandi patientia. Sufficiat quod elegit, aut certe 
patitur amicus dici, qui meruit dominus appellari. » Haec vir insignissimus 
Epiphanius.
At Euricus, gentile nescio quod murmur infringens, mollitum se adhortationibus 
ejus vultus sui serenitate significat. Leo vero nominatus superius tanto 
allocutionis ipsius tenebatur miraculo, ut crederet verbis hujuscemodi 
expugnari posse mentes, si fas est dici, etiam si contra justitiam postularet. 
Taliter tamen fertur ad interpretem rex locutus: « Licet
pectus meum lorica vix deserat, et assidue manum orbis aeratus includat, 
necnon et latus muniat ferri praesidium, inveni tamen hominem, qui me armatum 
possit expugnare sermonibus. Fallunt qui dicunt Romanos in linguis scutum 
vel spicula non habere. Norunt enim et illa quae nos miserimus verba repellere; 
et quae a se diriguntur, ad caedis penetralia destinare. Facio ergo, venerande 
papa, quae poscis: quia grandior est apud me legati persona, quam potentia 
destinantis. Accipe nunc fidem et pro Nepote pollicere, quod servet intemeratam 
concordiam, quando te promisisse, jurasse est. » His dictis, inito etiam 
pactionis vinculo, verendus pontifex vale dicto discessit. Ad quem statim 
precatorum turba dirigitur, ut secuturo die regis epulis interesset;
quem ille jam compererat jugiter per sacerdotes suos polluta habere convivia: 
cui excusavit, dixitque sibi non esse in more positum alienis aliquando 
prandiis vesci: perinde se magis velle proficisci: quod constitutum maturavit 
implere, et Tolosam tantis comitantibus egressus est, ut pene deserta urbs 
discedente nostro pontifice cerneretur. Tantos enim in brevi devinxerat 
sibi caritate sincera, ut captivitatem flerent, quod apud patriam remanere 
necessitas constringebat. Inde tamen regrediens singula sanctarum habitationum 
loca visitavit. Medianas insulas, Stoechadas, Lerum, ipsamque nutricem 
summorum montium planam Lerinum adiit. Unde singulos vitae flosculos decerpsit 
ex omnibus, quos in se boni germinis fomes insereret, et ad maturitatis 
tempus
gravida pomis coelestibus arbor adduceret. Interea exspectatum Italis lumen 
redditur, et revertente singulari sacerdote per sudum rutilans jubar aperitur. 
Tic num diu desideratus ingreditur: Nepoti effectum peractae legationis 
insinuat: et crescente laudum
cumulo, humilitas in eo pariter sentiebat augmentum.
Igitur dum talibus se disciplinis et laboribus Christi et Dei nostri operarius 
exercet, ecce ille quietis nescius et scelerum patrator inimicus, magna 
dolorum incrementa conglutinat, et inquirit quibus virum integerrimum passionibus 
lacesseret. Exercitum adversus Orestem patricium erigit, et discordiae 
crimina clandestinus supplantator interserit. Spe novarum rerum perditorum 
animos inquietat: Odovacrem ad regnandi ambitum extollit. Et ut haec pernicies 
in Ticinensi civitate contingeret, Orestem ad eam fiducia munitionis invitat. 
Episcopus cum omnibus ad se pertinentibus praesens invenitur: fit maximus 
in urbe concursus, praedandi rabies inardescit:
ubique luctus, pavor ubique, et mortis imago plurima discurrebat. Ille 
sollicitus poscebatur ad poenam, cujus substantiam notiorem fecerat amicitiarum 
fides antiquior. Alii flammas ruituris aedibus supponebant: alii ad exitium 
poscebant dominum, pro cujus convenerat salute pugnari. Currunt ad ecclesiae 
domum, totis direptionis incendiis aestuantes, dum quem videbant erogare 
plurima, perimmensa suspicabatur abscondere. Proh nefas! thesauros cruda 
barbaries quaerebat in terra, quos ille ad coelestia secreta transmiserat. 
Diripitur etiam sancta ejus germana, et seorsum ab eo captivitatis sorte 
deducitur: omnes nobilium a suis familiae sequestrantur: Luminosa, gloriosissima 
femina parili necessitatis conditione constringitur. O dolor! utraeque
ecclesiae flammis hostilibus concremantur: tota civitas, quasi unus rogus, 
effulgorat. Cunctorum voces sacerdotem requirentium audiuntur: nemo periculi 
sui meminerat dum major ab illis salutis portio divideretur. Cui quamvis 
confusa in singulorum exitium turba fremeret, honor tamen et inter gladios 
impendebatur. Nam illico non fuerunt, quos potuit videre captivos: venerabilem 
germanam suam, priusquam in vesperam diei illius lux funesta laberetur, 
eripuit. Plurimos etiam civium absolvit precatu suo, antequam durissimae 
conditionis vincula sentirent: matres familias praecipue, quas immanior 
in hac necessitate poterat manere commoratio. Postremo status civitatis 
quem multitudo barbarica succidebat, unius fortissimae columnae sustentatus
resurgebat auxilio: nec tantum ad delendum sufficiebat exercitus, quantum 
ad reparandum unius persona pontificis. Sublato tamen Oreste et propter 
Placentiam urbem exstincto, depraedationis impetus conquievit.
Post quem adscitus in regnum Odovacris tanto cultu insignem virum coepit 
honorare, ut omnium decessorum suorum circa eum officia praecederet. Interea 
ne diu favillis domicilia divina premerentur, ante gloriosus antistes reaedificandi 
sumpsit animum, quam expensas aut substantiam praeparandi. Ingentis pretii 
fabricas sine nummorum attollere condito non expavit, apostolicae admonitionis 
haud inscius, quod coelestia regna quaerentibus indeficiens jugiter census 
exuberet, et de pleno semper impertiat quem non opprimit in largiendi voluntate 
paupertas. Dicebat enim: Vix est ut animum divitem possibilitas deserat, 
et difficillimum ut sequatur abundantia hominem mente mendicum. Jam jamque 
tamen fastigia perfectionis majoris ecclesiae opus attigerat, aedificio 
et
dedicationis insignibus adornato. Extemplo alterius ecclesiae tum columnatus 
repente paries impulsu caltidi serpentis ejectus est. Voluit experiri si 
multiplici ejus possit vexatione subverti. At ille violentior, ne malis 
ejus cederet, assurgebat, et continuo, sine alicujus passionis indicio, 
ad reparationem ipsius plena se aviditate succinxit. Nimio tamen universitas 
tenebatur miraculo; quod ab ipso templi tholo artifices cum ingenti machina 
corruerunt: nullus tamen eorum aut crure debilis factus est, aut aliqua 
membrorum parte truncatus. Quod orationibus episcopi contigisse cunctorum 
sensibus patuit; ut molem propriam ruina sustineret, et a casu suo lapides 
suspenderentur. Stupendo tamen ordinationis ejus cursu, supra dicti operis 
perfectionem labor accepit.
Jam consummato majoris ecclesiae praeparationem orditus, raptim ad fastigia 
priscae incolumitatis surrexisse conspexit domum Dei, qui necdum compererat 
inchoatam. Quibus tamen ab eo celeriter exactis, mox se in illum divinus 
favor ostendit. Nam in ejusdem anni curriculo summa daemonum turba de obsessis 
coeperunt clamare corporibus, flagris se et cruciatibus nimiis, ut fugerent, 
sacerdote Epiphanio imperante compelli. Quos ille modica cum fletu oratione 
profusa, ad extima terrarum confinia transmittebat, ac diversis vocibus 
ejulantes meritorum suorum urgebat imperio. Sed cum talia per Christi gratiam 
jugiter faceret, nihil sibi de praesumptionum flatibus assumebat. Tollit 
enim illis boni meriti potentiam, quibus supercilium fiducia benignitatis
attulerit.
Interea ne solis civitatem templorum aedibus videretur ornasse, fessis 
ejusdem urbis habitatoribus remediorum utilitate prospexit. Nam directa 
legatione ad Odovacrem, quinquennii vacationem fiscalium tributorum impetravit: 
ad quae beneficia per singulos dispertienda, tanta se castitate continuit, 
ut nemo ex his minus acciperet, quam is quo fuerant impetrante concessa. 
Dum haec tamen gererentur, in perniciem Liguriae possessorum Pelagii qui 
ea tempestate praetorio praefectus erat, repositus malitiae ardor efferbuit. 
Nam coemptionum enormitate gravissima tributa duplicabat, reddebatque onus 
geminum, quod simplex sustinere non poterat. Unde mox ad sanctum virum 
oppressorum turba confluxit; qui laetus succurrendi occasiones amplectitur,
et pro cunctorum necessitate alacer ambulavit, poposcit, obtinuit. Sed 
quid frustra gestio singulorum species laborum ejus vel formas eloqui, 
dum quod non explicat possibilitas, praesumit affectus, datque terminum 
latiora opinantibus sermonis angustia? Fuerunt tamen ista sacratissimi 
vatis desideria, ut cum innumerabilia faceret, optaret de laudibus suis 
aut nulla aut pauca perstringi. Unde si quid minus lingua pauper aperui, 
audientium et legentium sensibus derelinquo.
Post multas tamen quas apud Odovacrem regem legationes violentia supplicationis 
exegit, dispositione coelestis imperii ad Italiam Theodericus rex cum immensa 
roboris sui multitudine commeavit, ad quem vir integerrimus, dum Mediolani 
jam positus
esset, excurrit. Quem cum ille regum praestantissimus cordis oculis inspexisset, 
et solita judicii sui sacerdotem nostrum libra pensaret, invenit in eo 
pondus omnium constare virtutum, cujus integritatem velut fabrilibus lincis 
ad perpendiculum mentis emensus est: qui tali apud suos de illo sermone 
usus est: « Ecce hominem, cui totus Oriens similem non habet: quem vidisse, 
praemium est; cum quo habitare, securitas. Fortissimo muro Ticinensis civitas 
incolumi isto vallatur, quos impugnantum nulla vis possit obrucre, quos 
nequaquam Balearis fundae transcendat excursus. Si qua necessitas inter 
undas certaminum accesserit, tutum est apud istum matrem familias deponere, 
et expeditum excursibus militare bellorum. »
Interea perduelles animos dedititii exercitus mutationum
incendit ambitio: quorum caput Tufa fuit, homo in perfugarum infamio notitia 
veteri pollutus: qui concepit mente, ut se desperatis partibus cum ingenti 
multitudine redderet: quod dum Theodericus rex principali sollicitudine 
cognovisset, continuo omnem illam quam totus Oriens vix sustinuit, contraxit 
manum, atque ad Ticinensis civitatis angustiam contulit. Videres urbem 
familiarum coetibus scatentem: domorum immanium culmina in angustissimis 
resecata tuguriis: cerneres a fundamentis aedificia immensa migrare; nec 
ad recipiendam habitantium densitatem solum ipsum posse sufficere.
Inter haec ille in bonis vir exercitatissimus, in quo animorum amplitudo 
cunctis pandebat accessum,
opportunum sibi conjiciens tempus offerri, quo benignitatis suae pleno 
austro vela laxaret, et portum gloriae per variarum notitiam gentium et 
actuum celebritatem secunda navigatione pertingeret: primore in loco, quod 
nullae chartae veterum, nulli librorum de quocunque loquuntur annales, 
quod cum stupore relator affirmet, vel cum admiratione lector admittat, 
ut cum sagacissima gente habitans, et quam nulla suspicionum aura praetervolat, 
in rebus dubiis, quando metus periculi etiam mitia contra quoslibet corda 
sollicitat, sic illis fidelissimus exstitit, ut inimicos eorum toto devinctos 
teneret affectu, et inter dissidentes principes solus esset qui pace frueretur 
amborum. Applicabat enim ad compendium unius, quidquid praestabatur ab 
altero: et reverentia personae
suae atque dulcedine sic largientis temperabat animum, ut nullatenus accenderetur, 
si aliquid a se beneficii per episcopum et inimicus acciperet. Ille fuit, 
circa quem concordiam et pugnantes servarent, et cujus quietem bella non 
laederent. Jam si ad illud veniamus, quod quotidiana et ipsos pascebat 
humanitate raptores, et illis intra civitatem sumptuum necessaria ministrabat, 
qui foris praedia illius continua vastitate deleverant. Nam tot millia 
hominum uno eodemque tempore, cum diversa poscerent, reficiebat blanditiis, 
humiliabat alloquio, pascebat muneribus. Si cujus liberi uxorque, inimicis 
a qualibet parte fuissent intercipientibus occupati, illico supplicationis 
illius pretio reddebantur suis, quos auri redimere non potuisset effusio. 
Regi aptissimus,
et prae sanctis omnibus venerabilis existebat, ut quoscunque Romanorum 
bellandi licentia hominum ejus fecisset esse captivos, mox illi restitueret, 
quem sola intelligebat aliorum libertate ditari. Deinde enumerare nequeam 
quanta ille subjugatorum agmina solo proprio reddidit; quanta, ne vexarentur, 
imposuit. Jam si illa retexam, quas inimi orum sustinuit insolentias, quibus 
laboravit immissionibus, quali procellas pessimorum virtute contempsit, 
ad haec
enarranda lingua non sufficiet. Juvat enim certa quaeque decerpere, ubi 
sunt omnia admiranda quae referas. Sub tali cruce triennium duxit, soli 
Deo dolorum suorum secreta manifestans, a quo ministrari sibi clandestinum 
poscebat auxilium.
Post hinc digressis Gothis, civitas Ticinensis Rugis est tradita, hominibus 
omni feritate immanibus, quos atrox et acerba vis animorum ad quotidiana 
scelera sollicitabat: diem putabant perisse, qui illos sine facinore casu 
aliquo interveniente fugisset. Quos tamen beatissimus antistes sermonum 
suorum melle delinibat, ut effera corda auctoritati submitterent sacerdotis, 
et amare discerent quorum pectora odiis semper fuisse dedicata cognovimus. 
Mutata est per meritum illius perversitas naturalis, dum inhonoris
mentibus radix peregrinae apud illos affectionis inseritur. Quis sine grandi 
stupore credat dilexisse et timuisse Rugos episcopum, et catholicum et 
Romanum, qui parcere regibus vix dignantur? Cum quibus tamen integrum pene 
biennium exegit taliter, ut ab eo flentes discederent, etiam ad parentes 
et familias regressuri.
Postquam vero perfuncta res est misero exitialique bello, et vicit is cujus 
post triumphum spoliatum vagina gladium nullus aspicit; qui praesumptionem 
exercitus sui cum praelio terminavit: illico aggressus est venerandus pontifex 
de urbis suae reparatione tractare: quam ut primum dignis compleret habitatoribus, 
spiritalis prospexit deliberatione consilii. Et licet eam, precatu illius 
faciente, nullus in
vastitatem temporalis procellae turbo dispulerat; parum tamen credebat 
posse sufficere, si post ruinam omnium Liguriae civitatum Ticinus suis 
tantum contenta indigenis exsultaret. Coepit vicinarum urbium finitimos 
quosque de civibus flosculos legere, atque ad suos hortos cultor diligenter 
plantaria jam probata portare, de quibus frugi et idoneus aptissima caperet 
poma possessor.
Interea subita animum praestantissimi regis Theoderici deliberatio occupavit, 
ut illis tantum Romanae libertatis jus tribueret, quos partibus ipsius 
fides examinata junxisset: illos vero quos aliqua necessitas diviserat, 
ab omni jussit et testandi et ordinationum suarum ac voluntatum licentia 
submoveri. Qua sententia promulgata, et legibus circa plurimos tali
lege calcatis, universa Italia lamentabili justitia subjacebat. Itur rursus 
ad illum qui manu medica publicis consueverat subvenire vulneribus: cujus 
fonte aerumnarum saepe fuerat ardor exstinctus. Qui dum se diceret solum 
ad tantam sarcinam sustinendam non posse sufficere, rogatur pariter venerabilis 
Laurentius Mediolanensis episcopus: qui profecti una Ravennam etiam pariter 
pervenerunt, suscepti reverenter. Postquam illis agendi aditus reclusus 
est,
beatus Laurentius necessarium duxit illi potissimum perorandi copiam dari, 
cujus vestigia frequentium legationum laboriosus callis attriverat, et 
per tramitem hujuscemodi itineris cursitantem non semel hispidum castrensis 
pulvis effecerat: qui tali publicas petitiones est orditus eloquio. « Quantus, 
invictissime princeps, per innumerabiles successus felicitatem tuam favor 
divinus evexerit, si per ordinem relegam, agnoscis te votorum parcum, majora 
semper a Deo nostro beneficia accepisse quam optasse memineris. Sufficit 
tamen hoc unum narrare, sed maximum, quod apud te principem ibi servorum 
tuorum causas agimus, ubi solebat inimicus tuus hujus solii possessione 
gaudere. Habes plurimum Christo Redemptori nostro quod debeas: pro quibus 
rogamus, ipse largitus est. Cavendum nobis est, ne
offendatur auctor muneris, si quod praestitit non amemus. Diu suspendo 
fiduciam meam: placet ire per singula, quae fando comperi, quaeque perspexi 
accessisse tibi Divinitatis auxilia. Scis quae te pollicebaris acturum, 
quando confertissimis inimicorum cuneis urgebaris, et circa muros Ticinensis 
civitatulae hostis tuis clangor streperet, quando arixis numero adversarii 
praestantiores subsistere, sola tecum dimicante coelitus invisibili virtute, 
non poterant. Audebat te aggredi, qui exercitus tuos nuda aestimatione 
pensabat: solatiorum tuorum pondus omnis bellandi apparatus sustinere non 
valuit. Quoties utilitatibus tuis aer ipse servierit, si recenses, tibi 
coeli serena militaverunt, tibi convexa pluvias
pro voto fuderunt. Quis resistere dextrae tuae ausus fuit, et cum gratia 
superna pugnanti? quoties inimici tui ceciderunt mucronibus sodalium suorum? 
quoties tibi vicit, qui pro hostium tuorum utilitate certabat? His ergo 
donis coelestibus vicissitudinem impensa circa homines pietate restitue. 
Mysticae oblationis holocausta sunt supplicantum lacrymas non sperni. Illud 
certe perpende, qualibus in regno successeris: quos si, ut liquet, malitia 
expulit, casus illorum necesse est, ut sequentes informet. Ruina praecedentum 
posteros docet: cautio est semper in reliquum lapsus anterior. Non sine 
exemplo militat, qui respicit qua causa decessor ejectus est. His freta 
Liguria vestra nobiscum profusa supplicat, ut legum vestrarum beneficia 
sic tribuatis innocentibus, ut
noxios absolvatis. Exigua est apud Deum nostrum misericordia, si illos 
tantum laesio non sequatur, qui reatu carent: culpas dimittere coeleste 
est; vindicare terrenum. » Post haec siluit.
At eminentissimus rex infit: quo loquente, attonita de voluntate ejus corda 
pavor arctabat. « Quamvis te, venerabilis episcope, pro meritorum tuorum 
luce suspiciam, et multa apud me confusionis tempore reposuisses beneficia, 
quibus frui te convenit tranquillitate revocata: regnandi tamen necessitas 
qua concludimur, misericordiae quam suades, non ubique pandit
accessum: et inter res duas nascentis imperii, pietatis dulcedinem censurae 
pellit utilitas. Exemplorum coelestium testimonio affectio mea nititur. 
Offendisse legimus principem, qui coelitus destinatum nec inimicum subduxit 
exitio: poenam meruit lenitas, quam potuit intulisse districtio: ultionem 
suscepit, qui detrectat inferre. Vim divini judicii aut attenuat aut contemnit, 
qui hosti suo, cum potitur, indulget. Justitia coercendi sunt, quos constat 
gratiam non secutos. Vitia transmittit ad posteros, qui praesentibus culpis 
ignoscit. Nam quod de Redemptoris nostri patientia loqueris, illos vere 
amplectitur lac gratiae, quos austeritas legis informat. Nunquam a medico 
ad plenissimam curationem aeger adductus est, nisi ab illo qui primum putria 
ferro membra desecuit, et
latentem penitus e sinu viscerum produxit illuviem. Qui criminosos patitur 
impunite transire, ad crimina hortatur insontes. Tamen quia precibus vestris 
quibus superna assentiunt, obsistere terrena non possunt, omnibus generaliter 
errorem dimittemus. Nullius caput noxa prosternet, quoniam potestis et 
apud Deum nostrum agere, ut sceleratae mentes a propositi sui perversitate 
discedant. Paucos tamen quos malorum incentores fuisse cognovi, locorum 
suorum tantum habitatione privabo; ne forte exsurgens necessitas vicinos 
inveniat nutritores, et malorum adjuta successibus bella consurgant. » 
His praecellentissimus rex dictis, virum illustrissimum Urbicum acciri 
jubet, qui universa palatii ejus onera su tentans, Ciceronem eloquentia, 
Catonem aequitate praecesserat:
cui praecepit ut generaliter indulgentiae pragmaticum promulgaret: quod 
ille ad omnem benignitatem paratissimus illico tanta brevitate et luce 
contexuit, ut et illa culparum genera cognoscerentur abolita, quae putabantur 
fuisse reservata.
Interea secretius rex praestantissimus sacerdotem venerandum Epiphanium 
imperat evocari: quem tali compellat affatu: « Judicii nostri ex ipsa sententia, 
gloriose antistes, pondus intellige, ut cum tot in regni circulo pontifices 
esse videantur, tu potissimum in tanta re quasi unicus eligaris: nec enervata 
per meritum tuum hujusmodi aestimatores illudit opinio. Solus esse juste 
crederis, cujus splendore, tanquam globis lunaribus minorum siderum lumen 
obtunditur, et modicae lucis radii praefulgida conscientiae tuae
luce fuscantur. Quis quaerat noctis lampadam, ubi solis jubar effulgorat? 
quis candelae praesidium, ubi caminis indesinentibus fidei pyra succenditur? 
Postremo talem a me oportet dirigi, qualem suscipiens libenter auscultet. 
Vides universa Italiae loca originariis viduata cultoribus. In tristitiam 
meam segetum ferax spinas atque injussa plantaria campus apportat: et illa 
mater humanae messis Liguria, cui numerosa agricolarum solebat constare 
progenies, orbata atque sterilis jejunum cespitem nostris monstrat obtutibus. 
Interpellat me terra quocunque respicio ubetem
vinetis faciem, cum aratris impexa constristat. O dolor! nullus humor illorum 
labris infunditur, quos a vini copia Oenotrios vocavit antiquitas. Haec 
quamvis Burgundio immitis exercuit, nos tamen, si non emendamus, admisimus. 
Populatae patriae cessamus succurrere, et aurum apud nos habetur in conditis? 
Quid interest, pecuniis an ferro adversariorum animos inclinemus? obtulisse 
quod mentes capiat hosti, vicisse est: occuluisse, superari. Suscipe ergo, 
Christo adjuvante, hujus laboris sarcinam, ex qua communem habeamus in 
coelesti repromissione mercedem: quia novus iste propriis insignibus titulus 
laudis accrescit, per manus tuas de oppugnationibus nostris sine sanguine 
triumphare. Princeps eorum Gundobadus est, cui reverentiam tui vetustas 
inseruit,
quem videndi te nimia cupido stimulat. Mihi crede, pretium captivitatis 
Italicae erit vester aspectus: redemptos esse putabo quos cupio, si ad 
terras illas talis redemptor accesserit. Quam magno suffragio vincuntur 
oculi quibus te offerimus! Sed quid demoror manus arva poscentia? polliceor 
tibi redivivum statum Liguriae: polliceor soli laetitiam, et post Transalpinam 
peregrinationem reducem fecunditatem: ex accidenti aurum tibi commodatur, 
pro qua talis legatus acturus est. »
Ad haec episcoporum lux Epiphanius: « Quanto, venerabilis princeps, pectus 
meum tripudio repleveris, si sermone posset ambiri pro divitiis meritorum 
tuorum immeditata et continua verba profunderem. Sed quam sermoni meo interceptus 
denegetur successus,
monstrant lacrymae gaudiorum, quas dolorum alumnas nunc parturiit exsultatio. 
Proinde intellige, ad referendas regi tam pro nobis, quam pro se ipso gratias, 
plus me sentire posse quam eloqui. Justitia prius an bellorum exercitatione, 
an quod his praestantius est, omnes retro imperatores te pietate superasse 
commemorem? Habes unde gentis nostrae rectores accuses: tu redimis, quos 
illi persaepe aut permiserunt fieri, aut fecerunt ipsi captivos. David 
legimus, pro singularis laudationis exemplo, idcirco maxime coelorum proximitates 
indeptum, quod oblato manibus suis Sauli pepercit inimico, et in testem 
concessae potestatis exuviarum ejus particulam rapuit: per quam et licentiam 
probaret et votum. Deus bonel in quanta remuneratione hujus factum suscipis, 
pro
tot millibus oppressorum libertate tractantis, qui illum pro unius servati 
hominis sanguine sublimasti. Perage ergo coepta festinus, et fel citatis 
tuae oblationem laetus apporta, meque, quamvis sim paratus, stimula, ne 
in offerendo tam odorato sacrificio tarditatis obice refreneris. Christi 
Redemptoris nostri erit concedere, sicut ex operibus futurum conjicimus, 
ut vere holocausta tua per manus meas possis offerre.
Precor tamen, ut indultu clementiae tuae Victor, Taurinatis urbis episcopus, 
comes mihi et particeps hujus itineris adjungatur, in quo clarum est epitoma 
omnium virtutum: quo socio adhibito, de Deo nostro securus respondeo, nullum 
effectum propriis petitionibus abnegandum. » Quibus auditis, rex eminentissimus 
annuit. At tremendus pontifex, dicto vale, discessit.
Ex tempore portandae pro redemptione pecuniae destinantur, suscipiuntur: 
egreditur, Ticinum impiger venit. Et quamvis adhuc hiemali tempore Martius 
mensis glaciales fluminibus frenos imponeret, et cana nivibus juga Alpium 
transituris minarentur exitium: sed mortiferum frigus et concretas algore 
glebas fidei ardor exsuperat: nunquam in gelu labitur, cujus fundamentum
petra solidavit. Ordinato ergo itineris sui viatico, profectus est: diceres 
quod universa impelleret, quae poterat retinere necessitas: nec cibi ipsius 
capiendi mora sustinebatur: et cum singulos cum ipso positos ille plenus 
discriminibus callis turbaret, solus in er pericula timere non noverat, 
quem spes vitae certa comitabatur. Interea illa quae itineris ejus fuit 
semper praevia, et in apparatu diligens, praecessit fama; et tanta Gallos 
insignium ejus relatione complevit, ut quasi superni numinis adventu praesentia 
turbarentur. Concurrebat omnis aetas et sexus; et quos a vicinitate viae 
ipsius longa intervalla sejunxerant, ardor animi proximabat. Quidquid habuit 
quisque pretiosum obtulit; et si non habuit, aliunde mercatus est: patria 
ubique opulenta diffusio.
Inemptis dapibus mensae cumulabantur peregrinorum: et illis quas nisi comparatas 
incolae habere non poterant, escis sine pretio utebantur externi. Tunc 
quoscunque indigentium reperit, illis quae erant donata disper it. Domi, 
forisque pascebat miseros: neque fieri potuit, ut quod ad ipsum delatum 
est pauperum usibus subtraheretur.
Hoc ordine mira celeritate Lugdunum ingressus est, ubi Rusticus tunc episcopalem 
cathedram possidebat, homo qui et in saecularis tituli praefiguratione 
sacerdotem semper exhibuit, et sub praetexta fori gubernatorem gessit Ecclesiae: 
qui trans Rhodanum fluvium adventui ipsius spiritalis laetitiae copia repletus 
occurrit, causam commeationis inquirit, quae essent astutiae regis, edocuit. 
Quem ne inopinantem
objectionum aut responsionis calliditas inveniret, intra penetrale pectoris 
certaminum se prolusione formabat. Quem postquam Gundobadus terrae illius 
dominus venisse cognovit, « Ite, inquit ad suos, et videte hominem quem 
et meritis et vultu semper ego Laurentii martyris personae conjunxi: qui 
quando nos velit videre inquirite, et cum jusserit invitate. » Mox ad eum 
omnis Christianorum principis assistentium
turba confluxit: qui affatim admiratione capiebantur, quod illa tot linguarum 
fama tam minorem se in isto, quamvis esset ampla, monstraret: cui nunquam 
sufficeret paupertate sermonum, quamvis ditior justo esset in reliquis. 
Constitutus ergo videndi regem dies: ad quem cum ingressus est, salutavit, 
et sua uterque visione laetati sunt. Dedit summo viro Victori licentiam, 
si juberet ipse, principium legationis ordiri: qui ad illum omne pondus 
retulit, ut fuit ad cunctam humilitatem paratissimus.
E vestigio decus Italiae antistes noster talibus verbis regem coepit affari: 
« Inexplicabilis mihi jam dudum, probatissime princeps, vestri amor imposuit, 
per iter istud contra naturam et tempus bella suscipere, et crustati montis 
pericula non timere: quibus
dum in metallum aquas arctaverit, coagulatum ex liquore minatur exitium. 
Transcendi alienis mensibus ninguidos saltus: posui gressus quos in suis 
locis vis frigoris obligabat. Postremo mortem non timui, ut tibi celer 
praemium aeternae lucis afferrem. Inter duos optimos reges testimonium 
in coelestibus dicturus adhibeor, si quod ille misericorditer postulat, 
tu clementer commodes. Munus repromissionis dominicae aequa lance dividite: 
et cum ambo amplius habueritis, damna nemo lugebit. Certate, duces invictissimi, 
et alterutrum vos exsequendo praecepta mystica superate. In qua conflictatione 
sic bravium victor accipiet, ut victus praemium non amittat. Sequimini 
consilium meum, et ambo superiores, ambo pares exstabitis. Redimere cupit 
ille captivos: tu
sine pretio redde genitalibus glebis. Mihi credite, nemo uberius in hac 
causa, nemo majus accipiet, quam qui nihil acceperit: defraudabitur praemium 
partis illius, atque ad tua compendia lucrum transit alterius, si quos 
et vendere gloriosum est, donare disponas. Pro quantum dispendii de pollicitatione 
divina offerenti aurum in hoc negotio, si remittatur, infliget; vel quantum 
pauperiem, si suscipiatur, apportat! Divites exercitus tuos faciet contempta 
pecunia, acquisita mendicos. Audi Italorum supplicum voces, et de te praesumentum 
preces serenus admitte. Audi Italiam nunquam a te divisam, et multum de 
animi tui clementia confidentem: quae si una voce uteretur, haec diceret. 
Quoties pro me, si reminisceris, ferratum pectus hostibus obtulisti? quoties 
pugnasti
consilio, ne bella subriperent? ne aliquis eorum duceretur in quacunque 
orbis parte captivus? Quos nunc detines, tu nutristi: dolose mihi virtus 
tua beneficium praestitit, si quos ab extraneis tutatus est custos, invasit. 
Quis catenarum nexibus impeditus durae sorti non uberiores lacrymas exhiberet, 
cum se ad conditionem liberator impelleret? quis se subduceret, cum armorum 
tuorum crepitus audiretur, in quo in necessitatibus tutissimum habuere 
praesidium? Elisis collo manibus matrona sublimis, cum traheretur ad vincula, 
promisit sibi vindicem te futurum. Virgo ab stupratoris insidiis pudorem 
suum tibi credebat
displicere posse, si perderet. In summam capti sunt, quos nemo fugientes 
invenit. Agricolarum laboriosae stirpes, et duris exercitatae ligonibus 
soboles, quos per terram suam pascit infabricata simplicitas, cum loris 
colla necterentur, et palmas vinceret arcta connexio, nihil pro defensione 
sua aliud clamitabant: Scimus, et evidenter agnoscimus: nonne vos estis 
Burgundiones nostri? Videte, ne ante pium regem quae facitis, excusetis; 
et illa urbanorum consuetudine crimina supprimatis. Quoties quas ligare 
praesumitis, manus domino communi tributa solverunt? Novimus quia ille 
fieri ista non jussit. Hac auctoritate miseri pro solatiis utebantur. Multos 
tamen integritatis tuae fiducia fecit interimi, dum capti superbius responderunt. 
Redde ergo residuos patriae;
redde origini, redde gloriae tuae. Antiquus dominus provinciam diligit, 
quam et modernus amplectitur. Remitte quamvis ad alienam ditionem, qui 
se et ibi positi tuos esse cognoscant. Parum enim gratiae impendimus illius 
imperio, cujus misericordiae nihil debemus. Vacua sentibus illam quam bene 
nosti Liguriam, et reple culturis. Quantum obnoxia sit muneribus tuis intelligit, 
si faciem suam aliquando cognoverit. Domesticum tibi semper est indulgere 
supplicibus, sicut superbos opprimere. Sic in utroque fortissimos, ibi 
per gladium, hic per temperantiam triumphos acquires. Nostris nostrorum 
commovere fletibus. Sic in successione regni istius legitimus tibi haeres 
accrescat, et per spem adultae progenies ad Burgundionum gubernacula reviviscas: 
et licet hoc
Deo tribuas, adjice et illud; quod nec hominibus externis istud impendis. 
Jam tibi Italiae dominus et necessitudinis affinitate conjungitur: sit 
filii tui sponsa Latia largitas, absolutio captivorum: offerat pactae suae 
munus, quod et Christus accipiat. » Haec cum dixisset, commonito sancto 
collega Victore surrexit, et usque ad pectus regium lacrymantes, et cum 
omnibus propter astantibus capita submiserunt.
Tunc rex probatissimus, ut erat fando locuples, et ex eloquentiae dives 
opibus, et facundus assertor, verbis taliter verba reposuit: « Belli jura 
pacis suasor ignoras, et conditiones gladio decisas concordiae auctor evisceras: 
lex est certantium quem putas errorem: frenum nesciunt inimicitiae, quem 
tu, Christianae lucis jubar, ostendis. Praeliis temperantiam
nullus annectit, quae oris tui nitore, egregie moderator, attollitur. Statuta 
sunt dimicantium, quidquid non licet, tunc licere. Ista forte quies vindicet, 
quae narrasti: hostem suum qui non laesit, adjuvat. Paulatim adversarius 
a regni sui mole succiditur, cujus imperii radices viribus amputantur. 
Reposui regi partium illarum contumeliam, quam putas illatam. Ludificatus 
specie foederis nihil egi studiosius, nisi ut quod est cautelae, apertos 
inimicos agnoscerem. Concedat tamen divinitatis assensus, ut solidatum 
inter nos foedus longa aetate servetur: invenient partes illae constantem 
in amicitia, quem senserunt sibi
perniciosum fuisse dum litigatur. Vos tamen, sancti viri, ad domos in quibus 
manetis sine tribulatione discedite: dum ego animae meae et regni utilitate 
discussa, quae me conveniat praestare pronuntiem. » His auditis pontifices 
abscesserunt.
At ille vocato Laconio, cui et rerum et verborum fides ab illo semper tute 
mandata est, quem et praerogativa natalium, et avorum curules per magistrae 
probitatis insignia sublimavere, cum quo confert quoties et pia et religiosa 
meditatur; et sicut non est cum vitiis sociata nobilitas, nec astringitur 
ad illecebras lux naturae; si quid ille benigne facere voluerit, duplicari 
iste hortatur adhibitus. « Cui princeps, Vade, inquit, Laconi, et tota 
votorum tuorum vela suspende. Et sacerdos a nobis et beatus Epiphanius
libenter auditus est: cujus te precibus fuisse permotum, cum apud nos verba 
faceret, animorum indices lacrymae testabantur. Vade, pleno pectore dicta 
sententias, per quas pactionis illius durissime nexus irrumpas. Liceat 
Italis omnibus, quoscunque Burgundionum nostrorum metus captivitatis fecit 
esse captivos, quos famis necessitas, quos periculorum timor advexit, postremo 
quoscunque concessit aut addixit consensus principis sui, noster absolvat: 
at paucos, quos quasi ardore praeliandi tunc ab adversariorum suorum dominatione 
rapuerunt, pro illis pretii quantulumcunque percipiant, ne detestabiles 
apud illos fiant certaminum casus, quorum cum discrimina sustinuerint, 
lucra non sentiant. »
Post praeceptum venerandi regis impiger ille verborum saltibus indulgentiae 
species aut formas exposuit, et chartas ad insignem antistitem detulit: 
quas ille cum exspectatissima devotione suscepit, et portitorem tanti doni 
ambienter amplexus est. Qui postquam rumor innotuit, tanta istius jam liberae 
multitudinis frequentia subito astitit, ut desolata crederes esse etiam 
incolis rura Gallorum: nam testis hujus rei ego sum, per cujus manus pictacia 
ad clausuras jussio sacerdotis elicuit, quadringentos homines die una de 
sola Lugdunensi civitate redituros ad Italiam fuisse dimissos. Identidem 
per singulas urbes Sapaudiae, vel aliarum provinciarum factum indubitanter 
agnovimus. Ita ut istorum quos solae preces beatissimi viri liberarunt, 
plus quam sex millia animarum
terris propriis redderentur. Eorum vero qui redempti auro sunt, numerum 
ad liquidum agnovisse non potui: quia inter eos etiam multos fuga eripuit. 
Sic factum est, ut tunc ad liberationem omnium subjugatorum transeundi 
occasio concessa sufficeret. Postquam tamen pecuniarum ille cumulus effusus 
est, continuo ad expensas redemptionis suggessit necessaria illa, quae 
ibi est thesaurus Ecclesiae, Syagria: cujus prolixam quaerit vita narrationem: 
sufficit tamen ut ex operibus agnoscatur, quam verba transcendunt. Dedit 
etiam praestantissimus inter Gallos Avitus Viennensis episcopus, in quo 
se petitia, velut in diversorio lucidae domus inclusit. Quid pluribus? 
auro illorum ex maxima parte actum est, ne Gallis
diutius servitium pubes Ligurum duceretur. Nec in uno loco summus vir in 
illa regione se continuit, ne forsitan in longinquo degentes dominorum 
feritas impediret. Fuit Genavae, ubi Godigisclus germanus regis larem statuerat: 
qui famam fraternae deliberationis secutus, bonis operibus ejus se socium 
dedit. Brevi tamen tantae liberatorum phalanges emissae sunt, ut videres 
longe lateque agminibus ferventia itinera cum laude Dei, tum etiam splendidissimi 
sacerdotis Epiphanii, cujus ministerio atque labore erepti fuerant, redeuntium. 
Et ne tanti lux nostra tropaeo muneris privaretur, atque ab oculis ipsorum 
pulcherrimum spectaculum tolleretur, ipse cum his remeavit. Videres duci 
in triumphis coelestibus vulgus liberum, et pro mactandorum sanguine terram 
madefieri
lacrymis exsultantium: cum Eliae currum istarum cohortium ductor scanderet, 
et quadrijugum ad coelestia pro merito suo raperetur excursu. Non sic Pellaeus 
princeps Alexander, quem pacatorem orbis vocavit vana laudatio, captum 
gentium duxit examen, ut iste revocavit. Ecce hinc comperimus armatorum 
mentes sanctitate superatas, et cessisse precibus electi principem, qui 
obvium semper lanceis pectus ingessit. Quantum fuit acutior verborum, quam 
ferri lamina, hinc lector agnosce: expugnavit sermo, cui se gladii subduxerant. 
Dum ergo tertio mense cum tali tropaeo Ticinum remearet antistes, ut Tarantasiam 
venit (sic enim vocitatur oppidum Alpibus vicinum), ibi quaedam mulier 
gravi immundi spiritus vexatione laborabat: quae continuo percepta benedictione
absoluta discessit. Ipse tamen suis inopinatus nec suspicantium oculis 
astitit. Visus est subito, de quo vix credebatur aliquis posse rumor audiri.
Mox tamen ut rediit, curis ex more animum fatigat, ne forte quibus absolutionem 
Deus per illum dederat, proprii census possessione turbarentur; praecipue 
ob nobilium considerationem personarum: quibus immanior apud suos poterat 
constare calamitas, si vitam inopem reduces sustinerent, et de peregrinationis 
incommodis sola misericordiae solatia perdidissent. Ad regem invictissimum 
Theodericum per se mox ire noluit: ne forte laboris sui vicissitudinem 
in relatione gratiarum, aut in exhibitione munerum coram positus videretur 
exigere: flagitat enim quasi debitam retributionem, qui profligatis principum 
jussionibus, ipse quid actum sit auctor annuntiat.
Hoc ergo ille totius acuminis vir prospiciens declinare gestiebat. Scripsit 
tamen, et quae gesta sunt, loqui commisit epistolis; ne aut tacendo contemptor, 
aut occurrendo per arrogantiam pronuntiaretur intemperans. Quantum tunc 
admirande pontifex,
tua plus egit absentia, quantum imperavit humilitas deprehensa; dicant 
illi, quos de exsulibus ditissimos reddidisti. Igitur omnia quae a piissimo 
rege pro miseris per paginam petiit singularis antistes, incunctanter obtinuit. 
Serenus praestitit copiam supplicanti, cui pro compensatione laboris sui 
hoc credebatur posse sufficere, quidquid per illum beneficii redemptus 
et pauper acciperet.
Postquam tamen omnes qui revocati fuerant, indultu praeferendi principis 
jure suo donati sunt, perfunctam molestiarum suarum molem admirabilis censebat 
episcopus: cum necdum biennio exacto, a deliberatae quietis gremio, tanquam 
a portu cymba aliis inlata tempestate propellitur. Nam infirmis Ligurum 
et labantibus humeris vix ferenda tributorum
sarcina mandabatur. Rursus ad te, afflictorum consolator, accurritur. Doceres 
frustra reddidisse patriae cives, si illis in solo avito periclitantibus 
non adesses. Et quia apud te nunquam fatigatus est qui rogavit, suscepisti 
causas infelicium, et te protinus ad recidiva onera praeparasti. Ravennam 
pro nobis regem rogaturus excurris; quam ne te ibi quisquam post Gallicana 
insignia laudaret, effugeras. Minas coeli, procellarumque discrimina, adhuc 
quasi aevi integer, aut valentia corporis munitus, exsuperas. Nunquam tibi 
ad officium animorum se membra quamvis invalida subduxerunt: frigus, pluviae, 
Padus, jejunia, navigatio, periculum, tonitrua, sine tecto mansio in ripis 
fluminis, incerti pene sine terra portus, virtuti tuae dulcia fuerunt, 
et grata successui.
Contristatus est de praesentia tui et ille eminentissimus rex, qui te videre 
ambienter optabat. Exposuisti necessitates nostras adventu tuo, antequam 
diceres, et quales tecum habitantium lacrymae te compulerint, docuerunt 
superata discrimina.
Ast ubi ad principem tamen ingressus est, ita loqui coepit. « Solita, rex 
venerabilis, mentis tranquillitate famulorum preces intellige: et me ad 
postulanda necessaria, et vos ad tribuenda usus informat. Lex tua est, 
ductor invicte, misereri jugiter: tu semper nutristi spem intercessionis 
in posterum, dum praesentibus non resistis: viam supplicationi nostrae 
patefecit ad reliqua, semper apud vos beneficii fides impetrati. Liguribus 
tuis largire quod proferas: tribue quod reponas: futurorum quaestus est, 
temporalis indulgentia.
Boni principis mos est, cum virtutibus amare famam; et regnum ita ordinare, 
tanquam ad stirpis suae posteros transiturum. Nutantes domini haec tantum 
quae accipiunt, diligunt: firmissimi illa potius, quae dimittunt. Sic terris 
semina parva committimus, ut multiplicata capiamus: fenus sine crimine
ut triplicatum: boni imperatoris est possessoris opulentia. Concede immunitatem 
anni praesentis Liguriae, qui eos externis qui supplicant, reduxisti. Quam 
uberem praesentem nativitatem habuerimus, clementia vestra astantes interroget. 
Nemo illi mentitur, cui serviunt qui convincant. » Ad haec princeps: « 
Licet nos immanium expensarum pondus illicitet, et pro ipsorum quiete legatis 
indesinenter munera largiamur, tamen vis meritorum tuorum tractatibus nostris 
reverenter intervenit. Opus est fieri quidquid injunxeris: juvat omne quod 
praecipis: aestimamus enim compendiis nostris adjici, quod ipse decerpseris. 
Nihil tu quasi ex accidenti depreceris, qui habes a nobis plurima quae 
reposcas. Duas tamen praesentis indictionis fiscalis calculi partes cedemus; 
tertiam
tantummodo suscepturi, ne aut aerarii nostri angustia Romanis pariat majora 
dispendia, aut supplicatio tua exspectata patriae gaudia non reportet. 
» Taliter praefato regi egit gratias summus antistes: a quo vale dicens 
abscessit. Heu dolor atque gemitus! omnibus quasi supremi officii vel ultimae 
visitationis studio impiger occurrebat. Et cum domus ipsius Christianae 
multitudinis turbas evomeret, ipse tamen omnium penetralia adibat: nullum 
humanae mentis crassitudine hebetatum tangebat tam funesta suspicio, quod 
instaret transitus ejus, quem ille spiritus revelatione cernebat. Ninguido 
aere, et quali solent homines ad tecta confugere, Ravennam egressus est, 
et per omnes Aemiliae civitates celer venit, tanquam ad sepulcri receptaculum 
properans: omnibus sacerdotibus
in itinere positis munificus, communis, affabilis, et quasi exagellam relinquens, 
se ipso praestantior. Ut Parmam tamen ejusdem viae ingressus est civitatem, 
continuo eum coagulatus in vitalibus humor infudit, quem catharrum medici 
vocant: qui se medullitus inserens in ruinam publicam serviebat. Sed quid 
formidas oratio? quid velut navis fragos scopulos perhorrescis? Velis, 
nolis, et si strictim, cujus vita dicta est, narrandus est obitus: quoniam 
nulla protensione libelli, nullis dilatationibus promulgatae laudis, transitus 
ipsius poterit occultari. Et quamvis velut Scyllaeos canes et patulas Charybdis 
fauces, fragosa discrimina murmure minitantes velificans carina diffugiat, 
obitus ejus naufragium non omittit. Quid fletus narrare metuo, quos continua 
semper necesse
est ut monstret effusio? Ergo dum se oppido Ticinensi, nunc misero, propinquavit, 
quasi alacer et sanus apparuit: quod licet cum omnibus exsultationibus 
ob reditum suum introisset, illico gaudia vertit in lacrymas, aegrum se 
esse ipsa die significans, altera graviorem. Et cum grandior per dies singulos 
appareret infirmitas, adjuta est imperitia medicorum.
Stabant mussitantes et attoniti populi, casum in uno homine totius provinciae 
considerantes, et funus mundi metuentes. Septimo tamen die inopinatum scelus, 
ineffabilis calamitas, inexplicabilis luctus accessit. Sed cum beatissimus 
cerneret pontifex, sarcina carnis abjecta maturius se ad purum aetheris 
evolare fulgorem: cujus vox illa semper fuit, Mihi vivere Christus est, 
et mori lucrum[3], laeto animo ac vultu sereno illos versiculos Davidicos 
saepius repetebat: Misericordias tuas, Domine, in aeternum cantabo. In 
generatione et progenie pronuntiabo veritatem tuam in ore meo[4]. Et illud: 
In manus tuas, Domine, commendo spiritum meum[5]. Nec non adjiciebat de 
perfectione securus: Confirmatum est cor meum in Domino,
______________________________________________________________________
et exaltatum est cornu meum in Deo salutari meo[6]: ut hymnis et canticis 
et in morte resonans ad sedem suam coelestis anima remearet: quae quinquagesimum 
octavum aetatis annum duxit ad tumulum: triginta in hac sacerdotali, qualem, 
et si excerptim lector attendis scalptam, conversatione exemit.
Illud namque silentio praeterire non debeo, quod ejus sanctae reliquiae 
usque in diem tertium, quo cum summa veneratione reconditae dinoscuntur, 
tanto lumine ac decore vestitae cunctorum visae sunt oculis ut splendorem 
vitae vultus signaret defuncti, et depositam gloriam jam nunc percepisse 
gloriosum vas crederetur, in quo vere fuit thesaurus magni regis inclusus. 
Quae ibi fuerunt flumina lacrymarum, quanti
______________________________________________________________________
planctus, silebo, ne post annos ac curricula novellum dolorem scriptor 
incutiam. Quaecunque ibi mater venit, liberatum clamavit ab illo filium; 
quaecunque uxor, maritum; quaecunque soror, fratrem; qui caelebs, se ipsum. 
Postremo in illa tanta hominum multitudine et conventu, ut audenter dicam, 
totius orbis nemo fuit qui beneficiis illius aliquid non deberet.
Sed quaeso jam temperemus a luctibus: contractam tristitia resolvamus frontem. 
Excelsa cum Deo possidet, ob cujus obitum moeremus in terris. Sed quid 
faciam, quod remediatoris vestri singultus verba difficiunt? lacrymae ora 
profundunt? mugitum resonat omne quod eloquor? et intelligo quod nunquam 
ad flentem flens bene veniat consolator. Haec sancto
Patri et doctori peritissimo idoneus affectu non scientia impendi, ut aliquos 
de conversatione illius flosculos relegerem; ut est longum iter agentibus 
in usu positum, qui non omnes obvios consalutent. Tu mihi, anima apud Redemptorem 
nostrum praepotens, tribue, ut cura vacuus et pectore liber, munda tibi 
sicut debentur praeconia mundus exsolvam. De caetero habentem
in te post Deum fiduciam non relinquas, et quem religionis titulis insignisti, 
religiosorum in divinam
repromissionem redde participem.