######################################################################
        Petitorium
Deus arbiter universitatis et conditor illa res humanas lance dispensat, 
ut et fideles praemium et poenam rebelles accipiant. Lassis enim devotorum 
obsequiis valetudinem tribuit: dum muneris oblatione succurrit: perdit 
laboris memoriam mens terrenis obligata carceribus, quotiens illi vicissitudine 
subvenitur: in antiquum sudoris juvenescit affectum, qui necessitatem gratiae 
melle commutat. Sanctorum poenae, dum corona quaeritur, abjurantur. Cui 
dubium
est, quod nec ad coelum sine fiducia remunerationis acceditur? Imitanda 
sunt mortalibus duce sapientia illa, quibus aeternus ordo componitur: secuturus 
est animus actibus, unde sumpsit originem, dum Deo devote famulantes quod 
praestolamur, offerimus. A superna enim conversatione non discrepat, qui 
talem obsequentibus impendit dominum, qualem sibi vult esse salutis auctorem. 
Gerontium itaque, cujus a me comperta fides, pudor, integritas, et exigit 
libertatem, et suis dotibus innotescit, per praesens petitorium a beatitudine 
vestra Romanae deprecor
civitatis gaudere consortio: cujus ego absolutionis non tam largitor, quam 
testis existo: abjecta enim esset natura designati, nisi moribus vulgaretur. 
Hunc quidem sum dudum interveniente commutatione mercatus: sed quia nullum 
est majus commodum quam illud quod serenum examen assequitur; elegi palmam 
judicii, quam de acquisito habere compendium: ostendit mihi justa praedicti 
servitus personam non esse servilem. Ergo nominato non tam
cupio ingenuitatem tribui, quam refundi: scio quod recte vile nomen expulerit, 
qui ante ingenuus credi meruit, quam vocari. Remisso ergo ab eo, quod mihi 
debebatur, obsequio, quam suam esse conversatione docuit, eidem restituo 
libertatem: supplicans coronae vestrae, ut gestis ecclesiasticis ex omni 
obnoxietate solvatur; ut perpetuo Romanae urbis possit exsultare collegio, 
omni peculio suo sine aliqua imminutione concesso: nec fas est enim de 
acquisitis quidquam minui, quem polliceor donis etiam potioribus subsequendum.