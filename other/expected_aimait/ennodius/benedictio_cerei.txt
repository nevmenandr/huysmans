######################################################################
        Benedictio Cerei
          I.
Dignum et justum est. Vere dignum et justum est, ut quod a te, Domine, 
accepimus, prece saltem
et voce solvamus. Et licet nostra lingua auctoris sui beneficiis digno 
nequaquam respondere possit affatu:
vult tamen divino mysterio profecisse, quod facta est. Nam cum caeteris 
animalibus hebetata caligantium crassitudo sit sensuum, vernat in hoc dispositione 
dominica hominum factura praestantior, quod sola uberius potest sentire 
factorem: quae tamen cernuis est socianda recte pecudibus, si coelestis 
ignara muneris, velut elinguis, beneficia divinitus concessa concludat. 
Nam ut absolvit a crimine in holocaustis mysticis, non habere quod offeras: 
ita digna piaculo res est, offerenda subtrahere. Parili namque judicio 
censendus est, et qui nunquam loquitur per naturam, et qui quod loquitur, 
non reddit auctori. Idcirco, Domine, stupendi hujus opifex elementi, aliquam 
tibi a nobis reddi credimus humili satisfactione particulam, quod totum 
cognoscimus nos debere. Quis enim
alius praeter te mundi fabricam perpendiculo repentinae jussionis exactam 
bifida auctoritate solidavit; cum primum praecepti tui miraculo terra coagularetur 
in pelagus, et deductis deinde aquarum impressionibus illa naufraga post 
sitiret? Cujus etiam, nisi tuae investigabilis fotu jussionis suscepta 
germina nutriuntur? qui calorem gignit infusis, qui humorem stillat arentibus? 
qui, nisi Deus noster, succidua jungit temporibus tempora, quorum terrae 
fetus nunc igne fervescant, nunc glacie temperentur, nunc tepore animentur, 
nunc bibulo liquore conspergantur? Quis haec omnia et fecit ex nihilo, 
et per lucis januam a perpetuae noctis furva densitate discrevit, fecitque 
perenniter laudanda dispositione piissimus, post lucis claritatem non horreri 
tenebras revertentes
per dierum dies? Quis te vel dignus aut facundus laudator eloquitur, cujus 
terminata distributio succedente varietate fit gratior: quo jubente dulcior 
lux est, quae aliquando desinit, quam si jugiter permaneret? Ecce illa 
nox, quae mundum hactenus jugo crudelissimae deditionis oppresserat, populos 
a nexibus violentae conditionis absolvit, et fit libertatis altrix, quae 
mater fuerat servitutis. In hujus tibi, Domine, sanctissimae noctis ministerio 
hoc cereum lumen offerimus, per quod caligo vetusta pellatur: in quo species 
trino compaginata consortio, societatis propemodum mysticae glutino conjungatur: 
quarum ceram paravit nectareis partubus feta virginitas papyrum ad alimenta 
ignium lympha transmisit, lumen adhibetur e coelo. Nihil hic habet vox 
humana
quod consecret, ubi totum dirigit superna cognitio.
Agnoscit hic odorem suum salutiferae virginis filius, ubi sine coitu nascitur 
quidquid offertur. Non enim hic turicremis Panchaeus adoletur ignis altaribus: 
non ad triste ministerium extremum mugiens bos percussa litatur: non bidentum 
fetus carnificis potius, quam sacerdotis mucro desecuit. Sufficit ad reparationem 
aeternitatis perditae, quod non a nobis, sed pro nobis, Agnus occisus est. 
Procul hinc aberit lanista Judaicus, qui per cicatrices inguinum animas 
sibi acquisitas tot solet numerare quot vulnerat. Christi nostri libamina 
infucata simplicitate complentur. Peragit dedicationem corporis nostri, 
crux, unda, confessio. Te ergo quaesumus, Domine, ut sicut typico prisca 
mysterio, ita renovanda agmina ducat haec columna trans gurgites: aestuet 
nobis semita
praeparata per maria, et sitiat callis pulverulentus in fluctibus. Nihil 
hic est in quo discrepent antiqua novis aut moderna veteribus. Tu semper 
idem Dominus et sacerdos memoratus per prophetas. Hic est ad cujus precatum 
fluenta siccentur, ut Hebraeus transeat, Aegyptius deprimatur, et mersis 
in aqua corporibus, sola sentiat culpa naufragium. Hoc autem tibi, Domine, 
castae operatricis munus, et hanc intactae matris sobolem commendamus; 
per quam meretur habere terra quod coeli est: quae per domos cereas divino 
stipant mella compendio: quibus causa est numerosae progeniei nescisse 
conjugium: ne dum copularum nexibus occupantur, laborandi tempus effugiant, 
et exspectent ut prolem suam turgida alvus effundat, quam herbarum lucro 
diligentius
possunt ore profligare quam semine. In hujus autem cerei luminis corpore 
te, Domine, postulamus ut supernae benedictionis munus accommodes: et si 
quis hinc sumpserit, adversus flabra ventorum, adversus spiritus procellarum, 
tua jussa faciens, sit illi singulare profugium: sit murus ab hoste fidelibus. 
Simul etiam quaesumus te ut quia ad vernantis anni faciem passionis ac 
resurrectionis tuae tempus aptasti, cum post concretas hiemali torpore 
glebas et infrenata glacie flumina, novellas frondium tunicas gemma conscendit, 
et cum auctore germinum Domino nobis omnia reviviscunt: da multiplices 
fructus in terris, nostrum effice quod ostendis, et sacerdotis nostri, 
vel totius cleri incolumitate servata, ubertatem temporum sine adversa 
tempestate concede.