######################################################################
        DICTIO PRIMA, IN NATALI LAURENTII MEDIOLANENSIS EPISCOPI.
        SACRA PRIMA.
Quousque me iners diffidentia intra angustum patuit penetrale delitescere? 
quousque nimia cautio: terminos honesti pudoris exsuperans, dispendia opinionis 
quae evitat, incurret? Usu enim rerum venit inter homines, ut quantum famae 
decerpitur per audaciam, superfluum non minus pereat per timorem. Non enim 
debet notari velut avarae laudis assumptor, non ei ascribi cupido affectatae 
devotionis ostentui: apud quem res obnoxia pudoris stimulis adacta completur: 
quia sicut in umbram cogit gloriae appetitus, oratione dum quaeritur; ita 
non reddere quod deberi noveris, proximitatem noctis indicit. Superflua 
scribere, res jactantiae est: necessaria reticere, contemptus. Saepe vituperationis 
nostrae mater est doctoris occultata
laudatio. Dicat forsitan aliquis animo consulendi, quod operis pressa magnitudine 
exhausti macies arescat ingenii, et destituta dicendi valetudine garrulitas 
defectum mercetur ex copia: ceu si in alveum magni fluminis stillantis 
guttam fundas eloquii, nequaquam ad cursum proficis liquoris impendio, 
et vix humorem parturit, quod ad undas aptatur. Sed aestimamus animo quae 
dicantur ad pretium meritum dictionis: et vena quae est per naturam torrida, 
frequenter currit a themate: eloquentiae exilitas propositione pinguescit. 
Saepe pro eorum meritis quibus se mancipaverit oratio, dicenda tribuuntur; 
maxime si mera affectione laudando militet narraturus: tunc verborum abundantiam 
transmittit affectio: tunc amor suggerit, quod negat ingenium.
Sancti Laurentii aliquatenus pro mea mediocritate bona dicturus, plenum 
quidem laboris opus aggredior, sed plenum caritatis. Facessat ergo formido 
venerando inimica proposito: fugitiva est gloriae mens subjecta terrori, 
clamante Paulo apostolo: Perfecta caritas foras mittit timorem[1];
______________________________________________________________________
hoc est dicere et indicio certo monstrare, quia non diligit, qui pavescit. 
Sine culpa vincitur oneris immensitate, qui ad portandam sarcinam et si 
impar, tamen devotus occurrit. His ita se habentibus, festa nascentis anni 
cur non votivo sermone concelebrem? cur lucidi natalis exordia silentii 
foeditate dehonestem? Manca est sine sermone hilaritas, et simulacrum moeroris 
est, occultare quod gaudeas; et afflictionis imitatio, vocem in laetitia 
non habere. Ergo tibi, sancte pater, officii conscius verba non tribuam? 
Libet tamen dicendi principia consecrationis tuae derivare de tempore, 
et cum anni renascentis infantia, florulenta, si valeo, dictione vernare. 
Nunc cum terrae succus per venas arentium virgultorum currit in
germina, et alvus sicci fomitis humore maritata turgescit: cum in blandam 
lucem novelli praesegminis comae explicantur arboreae, et omnis ramorum 
plectura diffunditur, vel quae intra tunicam natura arctaverat frondium 
decora solvuntur: cum avium cantilena comitur sapore modulato: cum vita 
segetum glebis sepulta hiemalibus, quasi algoris repagulo emissa et tepore 
fota concipitur. Nunc in cano flore spem fructuum metitur agricola, cum 
mutuis palmitum brachiis vinearum texitur aprica formositas, et ante maturitatis 
tempus vultum frugiferum cultura componit, dans venustatem falce domitrice, 
et luxuriam infecundam ferro fructificante compescens. Cum profundi gurgitis 
rabies blandum transit in sibilum, et enervata tepore ventorum ferocitas 
migrat
in delicias navigantis; dum tutum est cymbam salo laxare, et anchorarum 
morsus absolvere: dum fractura procellarum quae nautas hactenus terrebat, 
invitat, et per uda aequoris spatia somnum gubernantis admittit, cum colore 
distincta geminato verni opibus prata ditescunt; et in ordinatione summi 
pontificis
naturae gaudium elementa testantur. Tibi ergo, antistes, nunc non reddam 
quod aliis praestare jam didici; quem ad pontificalem apicem gravitas, 
pudor, pudicitia, venustas adduxit; qui tot dotibus velut in acervum coactis, 
canam dignitatem praesentis officii suscepisti, habens tantarum honestamenta 
virtutum, quantarum singulae probatum facerent species sacerdotem? Taceo 
universitatis in electione tua consonantiam, et discretarum nationum concordem 
sententiam non revolvo: statuat ista loco laudis, cui non suppetit quod 
possit praedicare de moribus. Momentis enim plerumque incerti favoris aura 
popularis impellitur, et nescia examinis turba Quiritum, dum studiis rapitur, 
amat incognitos. In te libram tenuit, qui petitionis tuae aut socium se 
praestitit aut auctorem.
Imperitae coetus multitudinis meritum tuum expendit lance perfecti: et 
dum in te ornamentorum varietas placet, quasi unus haeres diversissimi 
fueris instituti; sic singuli hoc de claritate tua censebant sufficere 
quod probabant: quia bona omnia nequaquam omnibus nota esse potuerunt: 
et speciatim ad favorem sideris tui universos illexeras, alteri ostendendo 
quod pius es, alteri quod severus, alteri quod bene acquisiti distributor 
patrimonii, alteri quod scires recte parta servare. Id studii sumpsit universitas, 
ut cum de proposita laude unusquisque vinceret, collatione tamen in praeconiis 
tuis melioris tituli ab altero vinceretur. Nolo istis diutius immorari. 
Veniendum est ad laboris tui exercitia; quia ego, qui non sum in laudatione 
tua idoneus maximis, nescio
esse parva contentus. Novellis te adhuc impositae dignitatis labentem vestigiis 
ineluctati temporis suscepit adversitas, et tironem pontificii exercitatissimum 
militem adversus libertatem impacta bella reddiderunt. Tu praedonis nescisti 
timere saevitiam; tu biandimentorum quod in malitiosis nocentius telum 
est, scuto constantiae venena respuisti. Quotiens te qui certamine non 
potuit, insidiosa honorificentia lacessivit? Quotiens in damno bonae opinionis 
servitii sui te credidit figmenta suscipere, hoc a te postulans, ut adhibito 
hostem colludio intra urbis muros concluderes, et ovium tuarum dissipanda 
lupis membra praestares? paris facti, quod dictu nefas est, multorum exempla 
suggerens. Quae quidem tu vitanda despiciens, et ad vindictam sereni temporis 
servans
memoriae commisisti, detestabilia retinens, ne per oblivionem impune transirent, 
et majorem horrorem excessibus debens, dum ruinam metuis aliorum. Sed remotis 
dicendi obstaculis, veniamus ad illa quae religioso sunt digna memoratu. 
Cum hostilis irruptio more pecorum Christianum populum per diversa distraheret, 
tu variorum generibus cruciatuum capiebaris in omnibus, tu paterna conventus 
pietate
sustinebas tormenta multorum, ut ait Apostolus: Quis vestrum cruciatur, 
et non ego[2]? Inter ista tamen fractum te non vidit adversitas: hoc triumphis 
suis decerpi sensit inimicus, quod capti sacerdotis animum non subegit. 
Pugnabas adhuc pro absolutione plurimorum, et tibi nihil metuens, de plebis 
tuae anxietate pendebas. Nolo diutius tristibus immorari; nolo tragoediam 
maligni temporis aperire, libens de illustri conservatione tua aliquanta 
praetervolo, ne te narrando cogam denuo sustinere quae passus es: quanquam 
doctor gentium in tribulatione exercitum se fuisse commemoret vociferans: 
Cum infirmor, tum potens sum[3]. Taceo inediam, frigus, et injurias, et 
illa quae tibi inimici animus providit augmenta morborum. Sed, credo,
______________________________________________________________________
haec puerilia, et succo antiquae valetudinis robusta membra tolerabant. 
Nonne emortuis per compages artubus, et a possibilitate propria longa jam 
aetate distractis, sola anima flecti nescia sustinebat, et imitanda intentione 
adversus impugnantes muro constantiae stabilita certabat? Post haec ad 
redivivum statum libertatis optatae nunquam pia vota despiciens Christus 
Redemptor noster occurrit, et fractas Romani nominis vires artifici medela 
solidata in vigorem salutiferum res contrita remeavit. Cum ex alto benignis 
oculis coelestis dominator aspexit, Mediolanensium urbi lux est proprii 
reddita sacerdotis. Tunc cum rarus habitator, tunc cum error in domibus, 
et per dulcia cubiculorum limina confusa discursio; tunc cum ubique pavor 
et luctus, et Dei templa
ferarum habitationi deputata sordebant: cum marcens incuria splendidissima 
dudum atria situ vetusti humoris obnuberat, laetitiam caeteris tuo dedisti 
de reditu, tu regressus ad lacrymas. Tunc more avium, quibus, dum terra 
nivibus vestitur, et alicujus loci in spem cibi spoliatur angustia, videres 
quae remanere potuerunt plebis reliquias confluxisse, et ad boni pastoris 
praesentiam undique fatigatis balatu nemoribus greges accurrere. Alios 
tunc, multiplici sustentandi genere, mulcebas affatu; alios reficiebas 
impendio; alios hortabaris exemplo. Brevi post in antiquum statum qui tibi 
post Deum debetur, urbs jam sepulta revaluit; et quae non credebat in se 
reparari posse quod fuerat, coepit jam meliora aemulari. Tunc qui vitae 
usus est jam cernere erat omnia ad latiorem
profectum bonis successibus invitari. Curro per singula, strictim referendo 
quibus opus est larga narratio; ad agonem vitae tuae, ad summi celebritatem 
propositi perventurus. Secunda post dubium temporis nata est in Ecclesia 
Romana captivitas, quae te quasi jam diu desidem, et laboris fugacem de 
longae sinu quietis abstraheret; cum vix spe pacis laboris tui arma deposita 
resumuntur. Deberetur quidem,
nisi me laudis tuae censura pertraheret, in lugenda causa silentium, ut 
in una aetate memoriae pereat res nefanda. Senatus ille curiae coelestis 
accitus est: ubi ex variis provinciis episcoporum turba confluxit: ubi 
coetus ille, quot hominum genera, tot sententiarum varietates advexit. 
Sed quibus inerat spiritualis sapor intelligentiae, quasi ducem te principalis 
deliberationis caritate tenuerunt. Tunc quo minantium impetus blandimentorum 
melle domuisti, qua superbarum corda veneranda humilitatis erectione fregisti, 
qua labantium animos consilii radice fundasti, explicare non valeo. Rei 
gestae notitiam scire cupidum ex facti contemplatione compello. Unum te 
secuti sunt tot electi, et in sententiam tuam reciderunt tantarum principes 
civitatum. Coquitur lamentationis aestibus,
qui a te cruda obstinatione descivit; et nihil habet in solatium praeter 
calamitatis lacrymas, qui divisus est. Dicat aliquis forsitan, rerum gestarum 
malignus interpres, quam sortita est de hujusmodi constantia praesens causa 
decisionem: quaerat, qui fines de laudato sudore contigerunt. Huic ego 
fidens replicabo; te praesule factum, ne sacerdotes ministros acciperet 
furor alienus: ne cruentae indignationi pontificum sententia militaret: 
ne in usum male commoti traherent evenire posse quod vellent. Postremo 
improborum loquacitas obmutescat, hujus saltem aestimatione secreti; quia 
odiorum incendia quae non ex impugnati merito, sed ex studiorum fomentis 
arserunt, nec sanctae deliberationis potuerunt fonte restingui. Tibi ergo 
debetur venerabilium custodia canonum.
Tibi quod sine episcopali nota contigerit, quidquid in praesentia saevit 
improbitas. Tibi patuit quod aliis accusantes clandestina fraude texerunt: 
apud te compertum fuit, non satisfaciendum odiis, quotiens fide deseritur 
qui lacessit. Sed melius aliis servantur narranda temporibus. Salve, Ecclesiarum 
sidus, et ad senectutem bonam Abrahae aemulator accede; quia testimonium 
probitatis est, diu hominem in ecclesiastica arce servari, ut scriptum 
est: Viri sanguinum et dolosi non dimidiabunt dies suos[4]. Tu aevo maturus, 
et ad religiosum sudorem primaevus exsupera. Tu pietate laudabili bonis 
disciplinis exempla suggere; malos severitate compesce; et boni utriusque 
fibula operis in testimonio summae gloriae sine labe perdura.
        DICTIO II. Missa Honorato episcopo Novariensi, in dedicatione basilicae 
Apostolorum, ubi templum fuit idolorum.
______________________________________________________________________
        SACRA SECUNDA.
Credo ego vos, fratres carissimi, tota mentis cura venerari, quod in loco 
hoc, manente templi nomine, vetus perierit pro religione cultura: quod 
delubri reverentia
fugatis instituatur libaminibus; quod sacrarium apelletur merito, postquam 
seniores hostias abjuravit, et in adolendi mutatione sacrificii divinae 
aedis nomen assumpserit: postremo quod in alium statum inconcussis migraverunt 
fundamenta culminibus: et cum ad structuram parum humanus sudor adjecit, 
quaecunque fuerunt innovata sint, dum persistunt. In summa, cujus aestimandum 
est miraculi, ubi dum modum teneat machina, adhuc non desistit ascendere, 
et in antiquis constituta vestigiis attollitur incremento? Requirendum 
sane quis hujus operis, quis innovationis auctor exstiterit: praedecessor 
nempe parvitatis meae Victor antistes. Futurae annuntiatrix innocentiae 
divinitas nomen imposuit: nam qui de his quae suscipiuntur adversus vitia 
mundana,
certaminibus praedicto eventus accesserit, cum vocabulum didiceris, gesta 
cognoscis. Iste per spiritalem dimicationem, ut victorem decuit, de criminibus 
triumphavit: et quidquid portio sinistra mortalibus ingerit, de eo casum 
non requiras, cum nominatum intelligas fuisse quod dictus est. Cujus merita 
orationis campum postulant, si me ad latiora progredi aut ingenii macies 
pateretur, aut meriti: quaedam enim actuum nobilitas est, dignum inveniri 
laude magnorum. Hunc mediocritas nostra in aedificationis cura dum sequitur, 
ad consummationem, Deo auspice, vota perduxit. Nemo aestimet arrogantiae 
esse quod dixi: fas est cum eo vota conjungere, cui par esse nequeas actione: 
quia assertio conscientiae est meliorem in quacunque parte sectari: nunquam 
tenebrosum
callem, sicut aestimamus, incurrit, qui eum quem novit praetendere vitae 
lumen insequitur. Luculentius tamen gestarum fidem rerum sermonis pandamus 
officio. Hic ante fallacibus dedicata praestigiis, et turpi pecudum cruore 
perfusa veteres simulacra coluerunt: hic in divinitatis injuria, per altare 
infaustis cumulatum muneribus, res coelo debitas daemoniis obtulerunt: 
hic junicum exta semivivis palpitantia motibus misero inquisitori futura 
cecinerunt: hinc fumus sordidis aerem ipsum polluit sparsus per multa contagiis. 
Ad ultima, hinc mactata per lanistas hostiarum multitudo, quidquid Deus 
est effugavit, dum farra, sanguis, tura, vervinae idolis exhibentur: dum 
simplicem ritum aetas Christo inimica non recipit, et multifariis censura 
laborante oblationibus
supernam mercatur offensam. Liberet ire per singula, et funestorum secreta 
linguae clave reserare, ni merito aestimemus oris injuriam narrare sordentia, 
et quod illos actione perculit, nos loquela contaminaret. Explicemus interim, 
quibus sint ista mutata successibus, quanto praeventa nox splendore fugerit. 
Ubi sunt sigilla numinum votis imaginata facientum?
quorum facies in potestate pependit artificis? quibus pretium aut sollicitudo 
peperit operantis, aut metallum? Ubi sunt dii quibus potentiam dederunt 
homines fulgore gemmarum? En video, omnia ista, ut credo, fugerunt: Christus 
ingressus est: respiciamus quibus fultus auxiliis. Venerunt cum eo coelorum 
radii, apostolorum diademata, Petrus et Paulus. Qui enim in restauratione 
aedis essent necessarii, nisi architectus et petra? nisi lapis et superaedificans? 
nisi fundamentum et opifex? Quid trepidatis pericula mortalium? quid anxio 
fugam paratis excursu? ille est, cui nullus versutiam vestram lapsus abscondit: 
qui cum loco non moveatur, quocunque abieritis insequitur. Veni ergo, piissime 
Domine, et ad consecrationem operis tui plenus illabere. vice humani
per baptisma pectoris purgentur haec templa turpi hactenus dedicata patrocinio. 
Institue, Domine, vertendo sacrificia; et dum puris cumulamus altaria sancta 
donariis, praesentiam tuae majestatis intersere, evocatus sanctorum merito 
sacerdotum, electi seorsum praesentis Patris nostri Laurentii conscientia: 
qui tot plenus dotibus ad Ecclesiae fastigia crevit, quot fecissent summum 
singula quaeque pontificem. In quo vernat princeps boni operis et mater 
honestatis verecundia, religionis sanctae nutrix patientia. Deum semper 
placatura pietas, qui ecclesiasticis membris non sermone vitae instituta 
tribuit, sed exemplis: qui omnem callem quo ad Deum itur, dum praevius 
incedit, ostendit: adjuvante se Domino nostro Jesu Christo, cum Patre regnante 
in saecula saeculorum.
Amen.
        DICTIO III. Data Stephano V. S. vicario dicenda Maximo episcopo
        SACRA TERTIA.
Prodit religiosae votum conscientiae mens laudibus devota pontificum: assertio 
ingenii est, Deo obsequentibus mancipare quod loquimur. In quorum praeconiis 
forte angustus sermo vulget imperitiam: manifestat tamen, si abstineatur, 
infantiam. Quis mendicam narrationem aestimet, quam vota locupletant? Saepe 
in facundiae dotibus pauper invenitur vena praedicantis, et e diverso thesaurus 
cordis irradiat in egestate verborum. Qui vice Dei judicat, non desiderat 
picta colloquia, sed quae infucatus commendat
nitor ingenii: quia in his etiam sine amore blanditur eloquentia, in illis 
splendorem suum veritas nuda commendat. Sine phaleris est omne quod dictat 
affectio: ad unguem fabricantur illa, quae volumus non tam speciem recti 
habere, quam similitudinem. Ad te, venerabilis mihi antistes Maxime, sermo 
est: cui in meritorum testimonio virtus coepit a vocabulo, in quo actus 
eloquitur, qui nomen appellat: provida parentum tuorum diligentia prius 
te eligi voluit quam probari. Te olim saecularibus inhaerentem titulis 
castrensis sudor excoluit, et ad Ecclesiae gubernacula pars adversa solidavit: 
sicut Deus loquitur per prophetam, Qui in modico fidelis, et in magno fidelis 
est[5]. Te sacrarum judex et consilii comitem meruit et laboris. Bene venerandis 
initiandus
______________________________________________________________________
altaribus, et in laica conversatione quod sacrum esset elegisti. Tu pudicitiae 
in illa aetate custos inventus es, in qua et lex obsequitur desideriis. 
Satis enim est pueritiae ambitum quem licentia fulcit, horreri. Christus 
milites suos quos in personam ducis attollat, inter acies quaerit hostiles. 
Adscitus Ecclesiae, pontificem actibus implesti ante tempora dignitatis. 
Non fuit advena benignitas, quae naturae innixa radicibus, de cano flore 
germen ostendit. Temporale est omne quod fingitur: perpetuum quod cum aetate 
maturescit. Non tibi sacerdotium rem doni credimus evenisse, sed praemii. 
Alius vulgi aura, gratia lenocinante, commendatur: tibi rigida circa culpabiles 
districtio dedit affectum. Manet te singularis sapientia: quae licet generaliter 
optanda est, tamen existit
in magistro necessaria. Frustra monitoris personam suscipit, qui impacti 
non praevalet aestimare pondus officii: vilissimis comparandus est, nisi 
praecellat scientia, qui est honore praestantior. Dedit tibi apicem res 
judicii, non favoris: dignus pontifice amor est, quem censura conciliat: 
devenustat institutionis genium, qui per solam gratiam vult placere. Tu 
his conditus et formatus coeli beneficiis, plus agendo populum instituis, 
quam loquendo. Illa monita discipulorum conscientiam eruderant, quae praebentur 
exemplo: sine pudore invitat ad innocentiam, qui illam non fuerit ipse 
sectatus. Te inter secreta penetralium quasi testem metuunt, qui peccare 
disponunt: nascentibus culpis metus, et reverentia tua negat effectum. 
Qui inter exordia occurrit vitiis, et occasionem
lapsus adimit, et concupiscentiae purgat auctorem. Haec beatitudini tuae 
quasi strictim pro linguae meae commendatione dedicavi. Si precibus tuis 
vitae successus arriserit, gestorum tuorum plena me relatione consecrabo: 
ut quae universis nota sunt, mansuris in posterum litteris, quatenus gaudeat 
aetas secutura, serventur.
        DICTIO IV. In dedicatione missa Maximo episcopo.
        SACRA QUARTA.
Nunquam pauper vena timeatur ingenii, ubi dives est causa dicendi. Transit 
hominem, quotiens coelestibus militat mens nostra culturis: nec in angustum 
redigitur narrationis exilitas, si opifici suo obsequium referat narraturus. 
Potest enim linguam facundiae dotibus
ornare qui contulit, et dare verbis genium quem fatemur dedisse sermonem. 
Nam prophetici dudum maciem juvit eloquii, dum ad perfectam magistri eloquentiam 
et fortissimi monitoris tubam imbecilla Moysi erigeretur infantia: qui 
nullis gradibus dum peritiam meditatur effloruit, nec per aetatis alicujus 
scientiam ad messem perfectionis ascendit: qui diu militem infabricato 
portavit ingenio: officium ducis jussus arripere, quia verecunde renuit, 
constanter implevit. Sic nos dedicationis festa celebrantes, inter spiritalis 
laetitiae bona praestolamur gratiam, dum paremus. Absit formido debilis: 
removeatur fiducia inaniter concepta per studium. Nos de humanae perfectionis 
schemate nec praesumimus aliquid, nec timemus. Deinde quis in beati Joannis 
prophetae cujus
templum hoc sanctificavit ingressus, vel muta dubitet ora laxari? cujus 
senior gratia, quam natura, dum ante lucis ingressum pii vatis implesset 
officium, limen vitae hujus virtute signavit. Nam uno eodemque tempore, 
et matrem fecunditate nobilem fecit et inofficiosa genitoris labia in loquelam 
pristinam usu remeante commovit. Nemo Joannem nominans, post exempli praecedentis 
miracula, pristinam linguae habiturum se suspicetur imperitiam. Post sacratissimum 
Zachariam cujus faucibus eliminata per istud vocabulum remeavit humanitas, 
ab universis jure creditur Joannes apostolus clavis esse verborum. In hujus 
comitatu Antoninus, vetusti heros saeculi, et beatissimi Cassiani juncta 
claritudo, faciunt de aede sacramentum, de terrena habitatione coeleste 
collegium,
de manu factis quod nulla possit senectute violari. Occasum enim Deo oblata 
non sentiunt: nec ad vetustatem tremulam pietate fulta mittuntur: stat 
soliditas machinae, quam Christus ingreditur: et originariae oblita fragilitatis, 
adipiscitur de possessore virtutem. Tecta vilia de consecrantis nobilitate 
decorantur, dum rei caducae pretium tribuitur habere de Domino. Tu autem, 
frater sanctissime, hujus oblator aedificii, de mercedis retributione gratulare. 
Nescit spes titubare, cui bonae fructus promittitur actionis: ab exercitio 
descendit retributionum fiducia, nec ullo nutat incerto qui laudanda meditatur.
        DICTIO V. Incipientis episcopi.
        SACRA QUINTA.
Par quidem discipulis incipiens magister est, et inter exordia doctor nulla 
est ab auditoribus sorte sublimior: expertis honor debetur ingeniis: vix 
mediocrem cultum exigunt non probati. Illa sunt vera praeconia, quae longus 
sudor elicuit: blandimentum est, non judicium, quotiens laborem gloria 
ingesta praecesserit. Inter maculas numeret, quoscunque triumphos ante 
discussionem campi miles acquiret. Qui properatis subeunt Olympiaca bella 
vestigiis, Nunquid eis ante consummationem certaminis suppetit spes coronae? 
dicente Apostolo: Non coronatur, nisi qui legitime certaverit[6]. Ecce 
nec illos decet ante meritum praedicatio, a quibus juste poscitur post 
laborem. Nostra e diverso prolixo distat calle conditio: quibus tantum 
decerpitur de fruge
______________________________________________________________________
innocentiae, quantum accesserit de favore. Nam sicut positi in tirociniis 
aestimamus, plenum necessitatis et periculi iter est, in quo et sectanda 
est vita laudabilis, et fit probris uberrima, si desideret ab humanitate 
laudari. Actio nostra, si de bonis suis fuerit elata, sordescet, protestantibus 
divinis eloquiis: Qui vos laudant, seducunt vos, et subvertunt semitas 
pedum vestrorum[7]. Splendorem pontificis res, non lingua testetur: plus 
lucet claritas hujus officii veritatis indicio quam loquelae. Ecce cernitis 
quam tuta sit causa subjecti, et quantis discriminibus sociata praepositi. 
Munia mea plus poteritis fulcire gemitibus, quam clamore. Nemo quod auribus 
lenocinatur, credat eximium: sermo noster, nisi animae medetur, abjectus 
est. Illum praeferte, qui spiritali
______________________________________________________________________
falce sentibus purgat interna. Tunc pretiosum pastoris diadema est, quando 
suasioni ejus grex ecclesiasticus, dum ad probitatem graditur, non repugnat. 
Ille sine fuco monitorem et feriato ore diligit, qui ejus instituta sectatur. 
Additur quod imperitia nostra justam sustinet de ipsa novitate formidinem: 
qui nuper de ovilibus ad custodiam praeparati, assuescimus de universorum 
fieri necessitate suspecti; et cui vix fuit pro se fida cautio, suscipit 
officium cuncta metuentis. Scimus quantum erit humilior famulantibus, qui 
ad religiosum vocatur imperium. Necesse est ut etiam extremae conditionis 
personis obtemperet, cui imminet sic jubere. Ait enim doctor gentium: Omnibus 
omnia factus sum, ut omnes acquirerem[8]. Modo Divinitatis operatio adsit 
muneri suo, et quem
______________________________________________________________________
dignum apice tanto non invenit, efficiat.
        PRECATIO MISSARUM.
Dignum et justum est. Vere dignum est, ut inter exordia dignitatis tibi 
principiorum Domino supplicemus, qui mundi ipsius in novam lucem prodeuntis 
infantiam, quanto bonorum tuorum secreto orditus es, tanta potentiae virtute 
solidasti. Stabat in admiratione sui tenera orbis inchoatio, et pene decoris 
proprii concussa stupore titubabat; ante agnitionem ordinis solam sortita 
de auctore substantiam: requirens quo esset rotanda lux attributa moderamine; 
qualem finem diei tempus exciperet, si per assiduos semper renasceretur 
occasus: si nox mundum fuscis ambitura complexibus, quasi rem originariam 
perenniter non teneret. In hoc ambiguo, ut certis famularentur
per longum confusa temporibus, Dei nostri exstitit lex voluntas. Omnis 
dispensatio statutis praefixa limitibus tantum potuit, quantum praestitit 
qui creavit. Sic nos, pie opifex, inter sacerdotalis tituli auspicia, sole 
conversationis irradia: per sudum de meritis nostris fulgeat dies officii: 
nulla subreptione, nullis diaboli blandimentis pereat quod vocamur: non 
liceat admisisse, quod non decet: recti studium, te imperante, transeat 
in naturam: adsit muniis nostris aequalis operatio: composita servitute 
beatum crescat imperium, nec subjaceat moribus, qui praeminet dignitate: 
per Dominum nostrum Jesum Christum.
        ORATIO ANTE MISSAM.
Collator bonorum Deus, cui effectus in voto est: qui de medio populi Moysen 
in prophetae persona
dedicasti: nam dum queritur de imbecillitate, te auctore convaluit: sumpsit 
meritum pontificis, dum justus sui arbiter se vociferat nil mereri, cui 
apicem actione sublimem conciliavit humilitas: da parem nostris exordiis 
gratiam, quia propensiorem deberi actibus declaramus offensam. Non sunt 
inusitata quae poscimus: benignitas tua testimonio tenetur exempli:
eo circa nos eris bonorum largitione clementior, quo substantia nostra 
facta est de peccati fasce proclivior. Da, bone imperator, dignam tua electione 
virtutem: quia sub pio principe nulla militem decolorat abjectio: per Dominum 
nostrum Jesum Christum.
        DICTIO VI. De haereticis et synodo.
        SACRA SEXTA.
Pro ratione solvendum est quod pro ratione tacuimus: nam ut pateat et linguae 
nostrae officia et silentium ordinatis servisse temporibus, fide hortante 
in officium sermonis erumpimus. Idem enim est supervacue loqui quod necessarie 
non locutum, dicente enim Apostolo: Vae mihi est, si non evangelizavero
[9]; et alibi: Tempus tacendi[10]; nos praecipue quos praelati caeteris 
hortatur pondus obsequii, decet aut bona facientes elevare, aut mala comprimere. 
Et quidem vos docere non aliud est quam stimulos admovisse calcaribus: 
nam quod ex proposito facitis, superbi sumus, si nostris debendum credimus 
institutis: sed qui bona studia probat, amplificat. Stat apud conscientias 
vestras quanta Nestorius et Eutyches, gemina diabolicae informationis ostenta, 
diu castam Ecclesiarum Orientalium disciplinam perfidiae fornicatione corruperint, 
qui juxta Apostoli sententiam: Dilectionem veritatis non receperunt, ut 
salvi fierent: et ideo misit illis Deus operationem erroris, ut crederent 
mendacio[11]: dum per subripientem scandali occasionem Christi
______________________________________________________________________
milites ille contentionum campus examinat: sicut scriptum est: Oportet 
esse certamina, ut probati manifesti fiant[12]. Apud quem Chalcedonensis 
non vivit commemoratio veneranda concilii, in quo Dioscorus cum sectatoribus 
suis stylo piae districtionis addictus est, et sanctae memoriae Flaviani 
adoranda monimenta exsultans Constantinopolitana civitas recepit, cujus 
jam pridem firmaverant coelestia decreta sententiam? Ubi gentium Timotheus 
ignoratur, qui propter suscipiendae ( an suspiciendae) recordationis Proterii 
caedem fieri plus quam patricida non horruit? Nam sacri persecutione pontificis, 
et genera criminum vicit et nomina. Scitur Petrus, et Cyrus, et Timotheus, 
qui dum jacenti manum Dioscoro porrigunt, corruerunt: hi de praecessore
______________________________________________________________________
suo et studiorum haereditatem adepti sunt et ruinae. Proinde, fratres, 
manentem in supernis patrum, et adhaerentem beato Petro tenete sententiam: 
quia nos mundae Ecclesiae et non habentis maculam optamus unitatem[13]. 
Patienter sufferre non possumus vana in Christum nostrum et blasphema ructantes: 
scimus qui in putribus membris non utitur
______________________________________________________________________
terri medicina, serpentibus morbis praestat obsequia: nam nisi secentur 
labefacta, contaminant. Pacifica est cum his qui rectum nituntur impugnare, 
congressio: quis a bellis talibus timoris revocetur obstaculo, de quibus 
vitali possit morte gaudere? quibus mundi hujus potentibus, vel si minentur, 
acquiescendum credimus, quando aliud imperat qui regna moderatur? dicente 
Apostolo: Non sunt condignae passiones hujus mundi ad superventuram gloriam, 
quae revelabitur in nobis[14]. Fluxa ecclesiasticorum corda aut turbant 
quae in praesenti vita sunt, aut delectant: quibus Acacius qui diro diaboli 
a sententia sua motus imperio, erubuit diu propugnatorem se fuisse veritatis; 
et clari deserens ornamenta certaminis, triumphum suum quem sub Basilisco 
pio sudore
______________________________________________________________________
meruerat, debellavit: qui solis praemiis suis pene tempore adeptionis invidet, 
spem bonorum fructuum perfidiae falce succidens. Gravius enim est, degustata 
bona quam intacta calcasse. Nihil defensionis superest homini, post dulcem 
justitiae saporem, ad mortifera schismatum venena redeunti. De his quae 
praefati sumus natum est, quod in Constantinopolitana nuper Ecclesia fertur 
admissum. Inde patimur sine vocis usura tristitiam: qui enim oblatis remediis 
non obediunt, merito nihil consolationis tempore quo premuntur, habuerunt.
        DICTIO VII. In dedicatione auditorii quando ad forum translatio 
facta est.
        SCHOLASTICA PRIMA.
Ut campus militem, mare navitas, fora causidicum, sollicitant incerta raptorem, 
ita auditoria linguas exercent. Nam quae malum ratio suadebit silentium 
in loco in quo sunt praemia constituta verborum? ubi orationis palma, si 
hic gratia taciturnitatis? Bene solvuntur sudoris pretia, ubi sunt templa 
victoriae: bene effugatur servitus inter atria libertatis. Vincta hic ora 
teneat mens captiva: non agnoscit forum Romani populi, non liberalis eruditionis 
gymnasium, qui adhuc quasi in secessibus conticescit. Sint muta forte diversoria: 
hic nihil est tam familiare quam pompa dicendi. Fescenninos sales hymenaeis 
dare genium consuetae professionis plausus hortatur: eriguntur lituis bellatores: 
virtute debiles gravis buccinarum cantus attollit: data sunt universis 
amica
incitamenta propositis. Quid ego faciam, doctorum optime, te loquente? 
si infabricata verba intra verecundum penetrale contineam, instituti me 
esse similis non agnoscas. Amicitiarum religionem in gratia parcus offendam, 
si nec translationis festa, nec debitae tibi laudis munus exsolvero. Salve 
ergo,
nutritor profectuum, fax et splendor ingenuitatis: qui nobilia germina 
laboriosis purgando sarculis in fructibus facis agnosci: qui in cano flore 
novellae posteritatis, quantum horreis paretur, ostendis: qui de ferarum 
cubilibus et bubonum habitaculis ad fora nos revocas, unde majores pene 
jam longa aetate discesserant. Non enim patent eruditis loca ista, quibus 
scientiam non primoribus labris ipsa contulerint. Cujus enim tuba cognoscitur 
eloquii, nisi cujus puerilia innotuerint rudimenta sermonum? Tibi ergo 
debentur haec beneficia, quod citaturus reum causidicus inter atria jam 
probata dictionem metuendus incipiet. Tibi spes unica honestae professionis 
ascribenda, quod nobilitas decursis brevi temporibus liberali sudore placitura 
est. Sed
quo me ignarum virium tui rapit affectio, narrationis pelagus non pendentem? 
sufficit in loci amici et diei celebritate vota testatum. Ad vos revertor, 
quibus paterna conventus affectione vocem debeo commonentis. Reddite vos 
studendo origini, reddite natalibus lectione: naturae lucem jubar dictionis 
ostendat: multiplicate suffectu scientiae parentum titulos: ornate eruditione 
decora majorum. Fulvi nobilitatem metalli nisi ad unguem manus ducat artificis, 
maternis pene hebetatur tenebris: et si non magistra politione venustetur, 
nihil ei prodest sublimitas quam vena concesserit. Adjuvatur quidem doctoris 
instantia dotibus sanguinis mundioris; sed nisi limata non rutilant illa 
quae se erigunt praerogativa nascendi. Incrementum rusticum matris mammas 
inter sulcos
evacuat; et per pascua pecus agere, dum ab uberibus pendet, assuescit: 
patris brachiis, dum juvencos fatigat, adjungitur: prensat dexteram grandia 
terris semina committentem; et sudorem originis suae in ipso lucis limine 
meditatur. Quid vos faciatis quos liberalibus pepererunt matres optimae 
disciplinis? peregrinandum vobis est a germine ditiori, nisi vos nobiles 
instituta monstraverint. Habetis praevium eloquentiae morumque doctorem: 
currite prosapiae stimulis incitati, et cum vos ad agonem praemia promissa 
perduxerint, mei meminisse dignamini: quia sunt quae a vobis post coelestem 
retributionem suffragia hortator accipiat. Haec sunt, quae vos nostris 
licuit vocibus admoneri. Vos diligentiam pectoris mei expendite consideratione 
verborum: non phaleratus
sermo, non illecebrosa tantum et depicta fucis narratio delectet: quaerite 
apud me non blanda, sed necessaria; non deliciosa, sed fortia. Nunquid 
juvat pompam texere praecepta daturum? qui probari non magis sensibus quam 
sermone disponit, affectum monitoris evacuat. Ponderibus ornetur dictio 
castigantis:
lancem in exhortatione teneat, qui gestit audiri. Institutor virtutis plausus 
excludat: bene morata oratio imperat quod suadet. Haec si explicare nequeo 
facultate dicendi, amare tamen didici consideratione propositi et lectione 
consilii. Pars quaedam probitatis est, si implere nequeas, nosse meliora. 
Sequitur examinatam intentionem effectus operis: proximus magistro est, 
qui diligit ornamenta doctrinae. Deus tamen voti se comitem jungat: et 
quod novellis praeceptor commendo cespitibus, in pomis tanquam de haereditaria 
possessione decerpam.
        DICTIO VIII. Praefatio dicta Lupicino, quando in auditorio traditus 
est Deuterio V. S.
        SCHOLASTICA SECUNDA.
Quotiens amomi flosculus, aut messis cassiae per
depraedicationem lascivi pollicis viduantur, et ad dotem manuum humanarum 
nobile germen adjungitur, meritum cespitis odore significat, et naturae 
genium prima visione testatur: occultari se non patitur fetura sublimis: 
decus clari sanguinis non tenetur abscondito: vox mundae originis licet 
in recessibus, semper auditur. Sed quamvis ita se res habeant, humanitatis 
interest, non tacere quod gestias: parum suscipit oneris, qui quod scit 
amore dignum esse, commendat: feritatis maculam non evitat, qui non festinat 
asserere, quod meritis novit esse placiturum. Diem laudare quis abnuat? 
attollere solis radios quis metuat qualibet nocte sermonum? si themati 
obsequium praestat oratio, ab ipso suscipit dignitatem.
Proprii ergo macie non turberis ingenii, quando eloquii vilitas pretio 
susceptae dictionis elevatur: erigere mens fasce depressa imperitiae: dextera 
impacti oneris sublevaris. Sed cur longis involvimur? Praesenti adolescentulo 
militat praefata narratio, quem rediturum ad proavos, non denuntiatione 
augurum, sed post Deum fultus spe mihi vestrae perfectionis spondeo: nec 
futurum ambigo, splendorem te isti suorum posse reddere, quem aliis contulisti. 
Potest enim facile veterum decora suscitare, cui fas est nova construere. 
Non credas haec esse solius incitamenta facundiae. Tibi uni concessum est, 
claritatem aut dare, aut reparare majorum. Stant ante oculos tuos non annosa 
pueri monumenta, sed recentia. Peritiam tuam Firminus et Licerius, aetatis
suae sidera, hac voce conveniunt. Suscipe, doctis sime hominum, utriusque 
plantam familiae, et culmum in quo gravidas aristas parias secundus attende. 
Scalpe sarculis uberem terram, quae si nostri est germinis fibula, fit 
tuis profecto laboribus responsura. Docendo libro adolescere maritata plantaria: 
novelli dentibus virgulti fructum surculi melioris accommoda: veniat pomorum 
successus, dum ore tenero sublimior ab illo te docente planta mordetur: 
quia nisi edomitam terram terque et quater
agricolae ligonibus scripserint, triticeam messem paliurus superabit et 
lolium. Munus Palladium et cana nemora baccis plurimis cultura locupletat. 
India multo sudore quo se jactat hebenum nutrit. Sabaei virga cespitis 
manu cessante non proficit. Industria fecit, quod Praestaneis rosas dumeta 
pepererunt; quas de spinis, ceu terrae sidera, labor exigit. Felix est 
operantis instantia, quotiens glebis uberibus manus adhibetur. Tunc fessa 
brachia succo effusae valetudinis intumescunt, quando integrum fenus ruricolis 
arva dissolvunt: nascitur exercitii desiderium de fertilitate telluris: 
vomeribus agendum est, ut per palmites exuberet dos autumni. Nunquam spumantia 
labris musta meruit, nisi qui vitium luxuriem curva falce resecavit: et 
in diversis cultibus plus
quam vini acciperet, liquoris effudit. Talis est natura mortalium: rite 
comparantur arbustis rudimenta parvulorum. Quos postquam parentum sollicitudo 
a matris radice decerpsit, providendum est cui solo juxta vota commendet. 
Post deliberationem doctoribus jura nostra transcribimus. Tunc fiunt institutione 
vestri, quos nobis natura concesserit: tunc incipit sibi tantum studiorum 
lima vindicare, quantum origo vix praevalet. Pene enim non injurium est, 
vinci prosapiem collatione doctrinae: quia patris officium habet luxuriem 
comitem; praeceptoris, sollicitudinem: genitor fit deliciis, institutor 
laboribus: libertatem origo tribuit, dignum libertate monitor facit. Ergo 
magis vestrum est, quod laudatur in homine: nemo enim, si desit testimonium
facundiae, poterit praedicare quod nascimur. Splendorem familiae prodit 
lingua, quam tribuitis: fit praeco generis, magistri beneficium: ineruditata 
nobilitas coeleste munus abjurat. Adstringite ergo arctioribus vinculis 
per aetatem erratici palmitis lapsus: sine sobole ramos ferro castiga: 
novellum cespitem fotu quo cuncta fructificare soles, attolle. Habet adolescens 
noster, quodcunque de suis respexit, quod sequatur: nobis crede, actus 
tot stimulis pervolat, quolibet scientiae fuerit aequor ingressus: fodietur 
prosapiae suae calcaribus: per tot ordines nihil nisi quod ad litteras 
invitat, invenit. Stat ecce ante te parvulus noster felicibus initiandus 
auspiciis: et sicut justi hostia devotionem sacerdotis expostulat. Paternam 
convenit ore pietatem, ut qualibet
oratione constitutam in vitae limine commendet infantiam, quam de parentibus 
non sermone exigit, sed quid desideret error ostendit; cogimur subvenire 
in necessitate parvuli, quam formido manifestat. Sponde tuis adolescentule 
digne primordiis: spem solidam de tua perfectione concipimus: bonum ingenium 
doctori optimo mancipamus. Sacri jam rudimenta venerare collegii: ad Latiaris 
curiae proficiunt sidera, quos vides scintillis modicis futurum lumen ostendere. 
Hoc avos dixisse sufficiat: mihi
remanet stricta insinuatio. Propinquum ad te consanguineus, orbum parentibus 
religiosus exhibui. Quae res mihi affectum pueri faciant, jam tenetis. 
Si necessitudo respicitur, liber ab amore esse non possum: si pietas amica 
proposito, nostri fiunt filii qui parentum suorum praesidio denudantur. 
Unum ergo vinculum venit a prosapie: alio nos adstringit officium. Respice, 
venerabilis magister, tot pro isto supplices manus, et in spe parvuli majores 
ejus, me teque considera. Genus est singulare laudis in doctoribus, discipuli 
eruditio. Achillis lingua Chiron innotuit; fecit sequacis meritum opinionem 
illius plus amari, cujus per se forte facundia in lucem non potuisset exire. 
Maro vester tantis institutores suos commendavit, quantis ipse notus est: 
et certe illos
per merita sua fama non prodidit. Hieronymus noster, nisi praeceptorem 
suum Gregorium diceret, illo melior censeretur: sed illi applicanda sunt 
bona nominati, a quo sumpsisse videntur originem. In summa, ut dixi, coelum 
pulsat magistri opinio perfectione discipuli. Apud scientem rerum non objicio 
oblivionem, quia nota commemoro: avara sunt vota diligentum. Deum precor, 
ut studiis vestris gratiam suam comitem jungat, ut quos a me limandos accepisti, 
doctissimos reddas: et illorum eruditio vestra quidem gloria, sed meum 
efficiatur obsequium.
        DICTIO IX. Praefatio quando Arator auditorium ingressus est.
        SCHOLASTICA TERTIA.
Notum cunctis bene mortalibus, quod dicendi laborem
negotiorum feriae pariant, et eliminatis curarum procellis orationum serena 
plus rutilent. Diem suum ingenia, nisi occupationem nebulis fuscata, non 
perdunt: sententiarum jubar cura vacuos respicit, et expeditus animus declamationum 
pompam commendat. Qui caeca remis temerarius freta proscindit, nudum sollicitudine 
gubernaculis pectus accommodat: et clavi regimen sola qua magistrum navis 
convenit, inquisitione perpendit. Tunc stupea in ventos ex veto frena laxantur: 
tunc rudentum vinculis diu libera maria vinciuntur, et imperiosis undarum 
cumulis homo dominaturus ingreditur, viarum incerta astris recludentibus 
agniturus. Tunc Phosphorum, Pleiadas, Cynosuram, et quidquid iter monstrat 
inspiciens, ad coeli ductum callis hominis
ordinatur; si tamen mens nullo extraneae occupationis mordeatur ambiguo; 
nec peregrinantem notitiam magister inertiae moeror affligat. Quod si aut 
pigro torpore hebetatus animus dormiat, aut diversis excitans stimulis 
per devia distrahatur, nescit ad propositum suum totus occurrere, cujus 
membra prudentiae lanista animarum cura discerpit. Inefficax semper est, 
et a molis suae valetudine dissociatus ostenditur, qui non potest, quantus 
est, una tractatuum forma monstrare. Est tamen boni doctoris
expendere origine serpentis rivuli, qui scalpente ad ipsam terram ungue 
perducitur, quid sit ejus in unum collectus alveus, quid sit ubi nascitur 
aestimare, et vires fluminis non de his quae accepit, sed de illis quae 
potuit accepisse, colligere. Quorsum, venerabilis magister, libertatis 
index, boni testimonium sanguinis, ingeniorum lima, fabricator sensuum, 
haec verba praemiserim, si requiras; me me locutus sum, fateor, me digessi: 
quem inter inscitiae dormientis infantiam occupationes variae et tristitia 
fortis imperitiae mater oppressit: cui non datur duris solvere colla laboribus, 
ut studiorum lupatis ora decorentur. Meus sermo quod scaber est, et nullo 
splendescens dictionis attritu, intelligentiae est et exercitii quod dedisco. 
Te inter palaestra tua originaria linguae
palma sollicitat: te inter cives, mei immemor, superba Delus annumerat. 
Tu Castalii gurgitis lautus possessor incedis; et ego vix arentibus labiis 
stillantem guttam marcidi liquoris infundo. Te sudore continuo, nulla diversitate 
interpellante, utpote colonum suum, doctrinae messis amplificat. At mihi 
vix de magnorum horreis pauper faseli esca porrigitur. Tu in sustentationem 
ruiturae libertatis felix dextera subrogaris: me Ecclesiae angulus etiam 
bona metuentem saeculi praesentis includit. Quid, rogo, visum est dudum 
insignia eloquentiae tuae in me tam longe positum oculos destinare? Fuerunt 
magis alii, quos dictionis tuae ornamenta componerent, quibus verborum 
phalerae per Latiales elegantias acquisitae victurum et apud posteros nomen 
offerrent.
Me tacito teneri tantum convenit affectu dictis imparem et officiis sequestratum. 
Quid erigeris animos quos alter jam sibi vitae ordo subdiderat? Quid ad 
te revocaris per longa iterum intervalla distantem hominem, apud quem sicut 
nefas est non meruisse laudari, ita crimen fuisse laudatum? Tua sunt, tua, 
ne dubita, aut eorum, si tamen inveniri potuerint qui sequuntur. Ad adolescentulum 
tamen, quem praesentis diei auditoriis tuis auspicia dedicarunt, cum quo 
mihi parili infantia convenit, si venia me donatis, verba converto. Cujus 
primordia quamvis infabricato sermone commendem, imperiis amoris excusor. 
Sub jugum mittitur dilectionis necessitate constricti: et dum caris prospicimus, 
quid nos deceat non videmus. Hunc licet paterna debuisset
oratio prosequi: non est tamen a patre aliena quam porrigo. Debuit tibi, 
macte, orationem professio et mea. Felix istud nominis apud doctos auspicium, 
ditando scientiae frugibus laborem circa studia necessarium promittit et 
nomine. Finde, adolescens egregie, pinguium dorsa terrarum: imprime dentem 
vomeris novella adhuc incude formatum: exerce in studiorum solo quidquid 
optimum convenit aratorem. Si scrutatus penitus fueris latentium secreta 
camporum, invenies illic Deuterium, qui ubertate
linguarum germina tibi multiplicatis seminibus, et sudorem remuneretur 
impensum. Disce jam nunc verborum luxuriem artis falce truncare; ut novellus 
cespes sub ferri disciplina proficiat. Resecetur quidquid infecunda palmitum 
umbra transmiserit: ad solam uvarum spem vites tuae ramos extendant. Talis 
ad genium tuum redeas necesse est: talis ad vota nostra respicias: et cum 
te gravidis scientiae culmis ornaveris, tunc te magnum dici conveniet Aratorem. 
Quocirca spes in te praemii nutriat laudis ardorem. Legi quia non est fortunae 
Jusus, si quando inter feculentos quorum ego primus sum, imperitorum greges 
profecerit litteratus. Non metuas pressuram, qua gravantur instructi: magis 
laudis habet jacens peritia, quam culmina rusticantum. Erigit
doctos conscientia sua; et si quando incertis temporum flatibus opponuntur, 
sustinent mala, quae saeculis magis sunt ascribenda, quam meritis.
Prosecutionem meam quam vere rusticam in Aratoris commendatione contexui, 
felici tantum dicunt aliqui personae blanditam; cui favorem de patris potestate 
conciliet dilectionem mentita necessitas. In cujus laudis ministerio vivis 
et praesentibus tantum serviens, temporalem exhibet lingua famulatum. Quae 
quoties in aliquorum praeconio fucatis verborum imaginibus ludit, fortiori 
studio conceptum mentis abscondit. Nonnunquam enim doctis tribuit stylus 
profundiorum cogitationum latebram, si dulcibus aures non bene merentium 
fomentis illexerit. Sed sequestrentur a nostro talia instituta proposito. 
Nos et scire
haec convenit, et odisse. Cautius enim a prudentibus nota quam inopinata 
fugiuntur. Mihi ad laudationes amicorum nisi amor verba transmiserit quae 
in penetralibus conscientiae caritate magistra dictantur, inter relationum 
vias sub fasce suscepti oneris palpitabo. Ergo classico meo, cui proprium 
sine fraude servivit ingenium, indices animi mei dictiones attuli; quia 
sine adulationis suspicione est inter aequales amicitia personas: et tunc 
fida diligentum sinceritas approbatur, quotiens non venit a potestate quod 
metuas. Mihi classicus non meretur imperiis, quidquid non imponit obsequio. 
Ferunt tamen aliqui, orbo parentibus fideli, auspicato gymnasia litterarum, 
personam religiosam debuisse magis verba praesentare. Orbum parentibus 
dixi, cui per felicia naturae
damna communis pater et episcopus factus est proprius. Ille afflictorum 
consolatio, jejunorum cibus, caecorum oculus, pes claudorum, tot pietatis 
suae species, tot misericordiarum gradus ad hujus convertit personae profectum. 
Et illud domni Laurentii, quod mundi necessitatibus succurrit, ingenium, 
in ministerio hujus exercetur infantuli. Cui talis non sit, ut vere dixerim, 
gratiosa calamitas?
quem non juvet amisisse patrem, sub lucrosa commutatione si talem conceditur 
invenisse? Tanti viri insignia, quae implere nequeo, per profana verba 
non temero. Ipse est, cujus est dulcis auctoritas, aut horrida dulcedo 
qui magistrum in ecclesia, magistrum in domo, magistrum in convivio, magistrum 
implet in jocis: qui nunquam facit quod sequentes nolit imitari. Cujus 
ad unguem polita conversatio coeleste iter discipulis, dum incedit, ostendit: 
minor enim laus est docere bene, nisi opere docenda monstraveris. Hujus 
viri suscepto adolescenti quid mea praestitisset oratio; quem eventus dexter 
de institutoris meritis manet, et de orbitatis prosperitate perfectio? 
Huic sufficiunt patroni preces: per quas merebitur institutis optimis imbutus 
degenerare sublimiter.
        DICTIO X Gratiarum actio grammatico, quando Parthenius bene recitavit.
        SCHOLASTICA QUARTA.
Quando debitas beneficiis reddimus gratias, credo quod abjuramus jactantiam 
necessariis obsequendo: nullo enim arrogantiae tumor honestatis velatur 
indumento, cum non gloriae militant verba, sed sanguini. Aliud est enim 
ut lauderis dicere, aliud dicere ne carparis. Ibi mens avara famae est 
subjecta jactantiae, hic servata ratione jure in locum gloriae redigit, 
quod ex dictionis sudore contigerit. Justis namque et superfluis declamationibus, 
et si pari favor sermone, discretis tamen mentibus exhibetur: uno
quidem tyranni laudationes, et bonorum principum ore celebrantur, nec est 
aliqua inter ejus qui meretur praeconia, diversitas, et illius qui usurpat. 
Quod nisi gravia judicantum ingenia dicendi causas expenderent, nullum 
daret haec quae etiam indignis contingit, acclamantium aura discrimen. 
Susceptarum secreta dictionum ab audientibus non examinantur lingua, sed 
pectore. In summa, aliud est recitantem blande et libenter audire, aliud 
affectum quo recites approbare. Sed jam omissis thematis commendationibus, 
rem potius mediocritatis nostrae eloquatur. Parthenium quondam ad studia 
tua properantem, optime magister, sub oratiunculae meae insinuatione perduxi, 
tunc cum liberalium disciplinarum limen intraret, tunc cum incertum esset, 
utrum prosapiae
nitorem eruditione loqueretur: nullo enim teste nobilitatis utitur, cujus 
sanguinem non prodit instructio. Tunc ergo praedictum prosecuti sumus eloquio, 
quando fas non erat sermone nostro, qualis esset natus, ostendi: quia bonorum 
semper meritorum labes est habere lucem sanguinis, et nocte rusticitatis 
includi: prodi stemmatum vocibus, et imperitia fuscante delitescere. Aurum 
nihil est, nisi manu
componatur artificis, et fulvo pretium metallo lima fabricante jungatur: 
cessante industria, exigua est claritas quae venerit a natura. Fabrilibus 
debet studiis, quod in partu suo terra laudatur: fornacis beneficio et 
latentium faecibus venarum quod in solidi traxit speciem ferro dominatur; 
et effera hominum corda, domitrice affectione captiva, victum, nisi exercerentur, 
mortalibus non praeberent. Artis est, quod liquidum maris elementum homo 
securus ingreditur; et parvo discrimine per ingenia iter mortis exsuperat. 
Magistra agricolarum simplicitas telluris faciem dum brachiis distinguit, 
vineta componit, et de prole arborum liquorem quo salus nutriatur, extorquet. 
Multis manifestatur indiciis, operantium diligentia, aut infundi quod origo 
non tribuit, aut quod bona tribuit custodiri. Et si talis est rerum
universa conditio, quanto, doctor eruditissime, sollicitudo tua est elevanda 
praeconio, per cujus dexteram libertas jam jamque ruitura relevatur? per 
cujus peritiam aut instituuntur novella, aut servantur decora majorum? 
Vere fateor, nisi esses, brevi succumberet, quidquid monstrat ingenium. 
Sed quid obligor maximis, qui sustinere parva non valeo, et generalem facio 
gratiarum relationem, qui vix pro persona sufficio? Uberes tibi coram multis, 
emendatissime hominum, grates refero, quia agnosci a me Parthenium institutione 
fecisti. Tu de ejus pectore scientiae sarculo paliurum et lolium submovisti: 
tu triticeam messem qua propinquos pascat, elevasti, felici in eo eventu 
per familiarum dissonantiam, unum quod sequeretur, et aliud quod fugeret, 
demonstrando!
O laudanda supra hominem tui virtus ingenii! In una eademque persona, qua 
arte, quod utrumque descendebat a sanguine, quid disceret, et quid dedisceret, 
indicasti. Laeto Deus gaudia nostra disponat eventu: procul sit quodcunque 
minatur adversitas: plus in te laudandum est, quia discipulus tuus scit 
prosapiem vitare, quam quod prosapiem certat imitari. Ecce Parthenium propinquitas 
sua ex utroque generis calle descendens, alia agnoscit feliciter, alia 
feliciter non agnoscit. Quam timui ne praefata permistio dum ipsa diversitate 
discordat, in deterioris jura meliora vita concederet, et pro vilitate 
temporum facilius in ipso pars indocta regnaret! Sed ostendisti mihi, aetatis 
tuae ornamentum, quia plus in consanguineo obtinui quam poposci. Coelestia 
imitatus es
ubertate beneficii, quando impensione multiplici commendantis vota vicisti. 
Ecce jam hiemali pectore et corde algido dictionum flosculi vernant, et 
ridentia verborum germina depingunt calathos exhibentis: ecce post gentile 
murmur de ore ejus, quae humanitatem significent, verba funduntur. His 
ergo muneribus tuis nisi reddam vicissitudinem, praestitisse te aestimes 
non merenti. Quisquis enim feriata lingua successus meliores susceperit, 
ostendit se quod attulit prosperitas non amare.
        DICTIO XI. Quae dicta est, quando Eusebii filius traditus est ad 
studia.
        SCHOLASTICA QUINTA.
Licet sicut novitas, ita habeant intermissa formidinem, et hoc sit cum 
de attrito favoris publici frons refugit, quod fuit ante quam disceret; 
dum ad eluctatam reducitur usu dicendi pereunte senectus infantiam. Exercitus 
Olympicis certaminibus de palma confidit eculeus; et si non otio debilitetur, 
in suo jure credit esse victoriam: semper ei coronam blandimentis efficacibus 
spes promittit, nisi velocitati praemium desidiae languor excutiat. Artifex 
jaculandi de triumphis securus optat incerta: et cui occurrit semper in 
acie gloria, longa pace superatur: poetarum hederas nobilioribus corymbis 
et viridanti
specie nutrix ingenii comit assiduitas: cessante frequenti probatione mutescunt 
ora causidici: educatus in puppibus aequor liquidum sine terrore nauta 
perlustrat: qui si ad terrenam vitam ducat officia, nec itinera astris, 
nec eventus deprehendit auspiciis. Agricola si aliquando vomerem illectus 
urbanitate contemnat, in devium bobus dum scribit terga, rapietur. Ergo 
sicut artium in suo quaeque opere invenitur mater instantia; ita noverca 
eruditionis est negligentia. Talis est nostrae, quam post temporum intervalla 
producimus, conditio dictionis: non notum schema deferens, non pompam quam 
aetate mercari debuisset ostendit: totam fiduciam de auditorum benignitate 
concipiens, sufficere credit veniam pro favore; satis esse pia vota pro 
merito. Absiste
procul, debilis timor: insinuandum orbitatis miseratio, orationem religiosum 
commendat officium. Quid faciat sermo peritiae splendore dotatus, ubi causa 
etiam sine insinuatricis linguae placet officio? res impetravit gratiam: 
sufficit ut verba mereantur affectum: utraque secundis ad audientiam vestram 
ominibus convenerunt. Dicam sane quod restat, quia tantum defrudo laudibus 
meis, quantum remanserit in praesenti causa silentiis. Huic Eusebius nobilissimus 
genitor, par moribus quam natura, dum extremis pressus, humanitatis sortem 
profuturo in longum velit superare consilio: dum vitalis animae vigore 
terreni carceris angusta calcaret, ac se spiritalibus habitaculis, cum 
a Deo vocaretur, refunderet; nihilque in mente ejus esset de homine residuum,
nisi immaculata filii diligentia, illud, quod nec inter coelestia ulla 
delet oblivio: hunc mihi quasi bene conscius fovendum, prout vires tribuunt, 
dereliquit: confusa sunt supremis deponentis verba suspiriis. Videro quid 
aliis reliquerit, mihi sub Dei obtestatione dimisit haeredem. Cui saporem 
vitae labris primoribus contingenti gustum deprecor ubertatis infundi: 
ut provocatus disciplinarum melle et favis scientiae, de domibus cereis 
ipse sibi liquentis elementi nectar assumat. Habet, doctor venerabilis, 
laus tua per hunc ad cumulum perducta, quod capiat: ex talium profectu, 
meritorum tuorum plenitudo non refutat augmenta: quia discipuli elegantia
assertio est sine labe doctoris; ejus maxime, cujus prosapiem splendidam 
tempus postulat scientiae radiis adornare, ut decus originis in diem serenissimum 
procedat, quando oris in ipso jubar effulserit.
        DICTIO XII. Data Aratori quando ad laudem provectus est.
        SCHOLASTICA SEXTA.
Thema, laus litterarum.
        PRAEFATIO.
Littera de proprio laudetur splendida censu,
Advena nam cultus nil tribuet genii.
Ebria vestito plus lucent vellera Sere:
Persica candentes colla decent lapides.
Nil juvat externo componere membra nitore:
Lux naturalis sidera nobilitat.
        NARRATIO.
Omnibus rebus quae aestimantur praeconiis, exhibenda est pro dicendi facultate 
laudatio: ab eloquentiae dote radiantibus reddenda sunt litteris quae debentur: 
quia sicut gratuitum munus, et opes et animum indicat largitoris; ita accepta 
denegari, avaritiam et impudentiam reserat supprimentis. Libemus litterarum 
numini quod de ipsarum fluxit altaribus: quantisvis enim materia ista copiis 
praedicationis honoretur, qualibet effluat ubertate dictorum, de possessionis 
suae frugibus pasta satiatur: quia dum inter vireta quae disposuit, propria 
oculos amoenitate captivat, habet quidem ipsa jucunditatem de graminibus 
suis, sed majora capiunt messes ingeniorum
incrementa per dominam. Itaque qui fenus litteris solverit, plus ditescit: 
dum per secretiores meatus, quasi per magnos alveos, quae ad illas directa 
sunt fluenta, reducuntur: nec quod per guttas amiseris, aliter quam si 
relabentis Jonii jus habeas, possidebis. Quis peritiae depositum neget, 
nisi qui desiderat mendicus effici dum reservat? Istius rei fructus (quod 
mirum dictu est) in abundantiam refusus exaestuat, dum jejunos faciat incubantes. 
Ergo post opem coelestem, post superni favoris auxilium, ministra quibus 
utaris, ars veneranda, praeconiis; et inventionis tuae bono de his quae 
a te fuerint directa, gratulare. A te orta in usu laudis amplectere: nos 
nihil manet in hac parte, quod dignum sit ultione vel praemio. Fideli oris 
nostris famulatu si parum in
elevatione meritorum tuorum suggerimus, hoc dedisti: nos horum amnium fistulae 
sumus, nec quidquam de copiis commissi liquoris ebibimus: tu ut per nos 
meritis tuis satisfacias, quasi Aegaeum pelagus, ut Pegaseus gurges illabere. 
Ante oculos vestros sunt morum vestrorum, si bene exempla retinetis. Salvae 
sunt quascunque de censu vestro ad usuram gemmas admovemus. Ecce verticem 
meum coruscans luce vestra diadema nobilitat, et pretiosorum lapidum fulgore 
variato, crescit ex genio, dum competenter ostenditur. A vobis radicem 
sumunt instituta sapientiae; per vos informata proferuntur. Nullus sine 
vobis pectori sapor est, nec libertas eloquio: vos ingenui testimonium 
sanguinis, vos materia pudoris,
per vos, quod cor bene dictaverit, lingua proloquitur: ad investigandam 
iter justitiam vos praebetis, dum oppressum callem dumetis quo expetuntur 
superna, purgastis: vos triticeam de loliis segetem, vos fecundas de sterilitate 
ingeniorum glebas efficitis, et gravidas aristas ad scientiae horrea, ne 
fames infantiae possit praevalere, portatis. Mundae nitorem familiae servando, 
obscenam prosapiem peregrina luce perfunditis. Deo proxima res est vero 
infusa beneficio, dum per cursus elucubrationis traditae, ne optimi degenerent, 
et ut mali degenerent, salva stemmatum veritate praestatur. Per vos de 
innocentum actibus, quae ad instructionem sequentium pertinebant, gesta 
non pereunt: vestris in medium catenis transacta reducuntur, et sepulta 
reviviscunt: vos instrumenta
memoriae, vos causa pietatis: vestris vomeribus humani pectoris tellus 
ad fecunditatem praeparata describitur: vos religionis auctores, vos hostes 
criminum: vobis ducibus quae per usum subripiunt, dediscuntur scelera, 
per quas bona discuntur: aut ad directum homines augetis propositum, aut 
mutatis obliquum. Vestro exsules ornantur indicio, et a mundi culminibus 
sejunctos vos coelo sociatis: malas conscientias aut intrare contemnitis, 
aut in sacrarium ingressae dedicatis. Facessat a litteris vel mutare quod 
dignum est, vel non mutare quod noxium: vestris vulneribus nulla per chalybem 
vestitos subducit instructio: ad penetralia illorum, et quos ferrum texerit, 
pervenitis: vestris umbonibus directa ab adversariis tela repelluntur: 
nec speculis peritiae vestrae ulla clypeorum
crates opponitur. Vos in afflictione constitutos erigitis: vos positos 
in corporum cruce mulcetis: sic gaudiis augmenta tribuentes, ut modum hilaritas 
et producta custodiat: si a vobis veniant blandimenta, dulcescunt. Non 
licet contra imperium vestrum vel defunctum flere quem diligas; vos nuptiis, 
vos aptae funeribus: scientiae istius studium diversissima in concordiam 
tenet, et utramque partem amplexa gratulatur: utinam vos longioribus coli 
liceret affatibus, et non vestris legibus deberetur brevitas, a quibus 
copia votiva suggeritur! Per litterarum species in longum itura vox tuto 
committitur, et sine imminutione sui relegente solidatur. Ante vos ignara 
ordinis vixit humanitas, et ructantia glandem pectora sine modis verba 
vomuerunt: vos inter unius naturae
homines distantiam facitis, dum coelestibus notitia vestri, pecudibus similes 
reddit ignoratio. In propatulo est, qualis ante hanc frugem fuerit mortalium 
deserta prosapies: cum illis enim quibus nobiscum par adventus in luce 
est, per discretionem vestram non est conditio una sapiendi. Valete, ornamenta 
melioris saeculi, et mundum quem eruderastis concessae a Deo, in temporum 
remedio possidete
        DICTIO XIII. Quando Paterius et Severus traditi sunt ad studia.
        SCHOLASTICA SEPTIMA.
Si nauta secundis flatibus feliciter humidi directum transit itineris: 
si bellatorem ducit successus melior ad triumphum: si per rhetoricos campos 
litterarum
miles judicis fit favore sublimior: nostrum est hodierno die momentis paribus 
gaudere de themate. Quid mihi est cum ingenii mei publicata et degeneri 
paupertate? ecce de susceptae dictionis messe ditescimus jucunda sorte, 
quando relatorem meritum relationis amplificat, et actorem causa commendat. 
Ubi est pavor, qui nos sibi propter imperitiae conscientiam subjugabat? 
ubi frontis trepidatio, usu et exercitatione fragilior? obliviscimur meriti 
nostri, dum claritatem loquimur alieni. Nunc discimus potentes et alios 
esse, vos facere, quando tantum et fama nobilis dat praeconi. Nihil mihi 
cum dubiis; splendor laudantes illuminat: et immersos tenebris, si ejus 
meminerint, sol recludit. Sed rursus hilaritas jungitur cum pavore, et 
fit socia exsultationis trepidatio.
Quando impar in modicis, sufficit in supremis? Nam qui claritudinem non 
styli luce commendat, obnubilat: et sicut ingenio facundorum crescunt modica, 
ita siccitate devenustantur amplissima; et nisi aestimatis viribus aggrediaris 
sarcinam, subjacebis. Ecce Paterius et Severus ornamenta curulium, et parentiva 
vocabula purpurarum, eruditionem originariam in ipsis vitae praestolantur 
exordiis: dedignantes non studiorum diligentiam cum sapore haurire lucis, 
quos indiscretis temporibus Dei natura donavit et litteris. Pro quibus, 
quid parentum decora, quid insignia vetusta novo mentibus relator insinuem? 
Levabor hoc onere, si fastos pro me, auditor, interroges: mecum campi solemnis 
illa vociferatio, mecum Severum et Paterium et aula veneratur et curia: 
quorum quamvis familia meruit scipiones
et trabeas; seposita tamen ad tempus dote sanguinis, quod occasum per dignitates 
et post sepulcra nesciunt, moribus exegerunt. Mentior, nisi vivit Paterius 
in opinione doctorum, et perenm aere formatus, illam eloquentiae palmis 
nobilem inter peritos praesentat effigiem. Horum prosapies adhuc quidem 
parva, jam maxima, gemmata pubescentis flosculi ora praeferens, vocis praesidium 
quod exhibebit, implorat, hoc taciti poscens allegatione colloquii. Juvate 
parvulos, quos habebitis patriae mox parentes: impendite praesidia defensoribus, 
et pugnate pro teneris, ne maturiores aevo succumbamus pro universitate 
bellantes. Scitis quae domus pro generali calamitate desudet, cui debeatur 
pro communi securitate litatio: a qua fluxerit quod inter adversa inter 
vos
civilitas non vacillat. Debet vobis origo nostra hanc tributariam functionem, 
ut semper nutriat patriae suae sine intermissione custodes. Ergo si nota 
sunt vobis bona germinis nostri, inserenda suggerite: ut quod nitet in 
semine, cultura melioret: habeat cespes radici obsecundans poma, quae tribuat. 
Non sunt peregrina, non fugitiva quae poscimus. Si Eleis et Olympicis conflictibus 
nutritur eculeus de parentibus aestimatus, nos adhuc proficientium creatorum 
muniamur exemplis. Vobis tantum praebuerunt obsequii
res secundae, quando propugnatorum vestrorum et adolescit posteritas, et 
adhuc patris avique tutela non deficit. Ergo his stimulis incitatum, doctor 
venerabilis, suscipe universorum voces afferentem, et elevatus consideratione 
meriti parem te multorum forma sententiae: labora ut munitio nostra te 
sustinente solidetur, et ne inimica arietum vincat impugnatio, tu muris 
patriae studiorum arma conjunge. Scimus quorum tibi soboles committatur, 
ut quod natura validum peperit, confortet industria. Ducis erit, non originis, 
si de viri fortis stirpe editus habeat inter bella formidinem. Sufficit 
te sic instructionis tuae sudore crescere, ut praesentes pueros formam 
veterum facias obtinere. Sed dicas forsitan: licet te professio sanctior 
urgeat, me in istis non habet cura
postremum. Ego sum cui Paterium filium mater et virgo sacri fontis alvus 
effudit: ego in animae ejus secunda nativitate aut recreatione sum genitor: 
ergo peculiaris eruditionis ejus me provisio respicit, cujus pater et inter 
coelestia sum vocatus.
        DICTIO XIV. In legatum, qui patriam hostibus prodidit.
        CONTROVERSIA PRIMA.
Si excellentius crimen est, quod digna veneratione persona commiserit, 
habetis, judices, in uno homine duo diversissima, et proditoris meritum, 
et sacramentum legati. Sed vincitur in ipsis vox superata primordiis: facinus 
vix credo, quod arguo: quis aestimet in vocabulo integritatis consummatam 
cecidisse perfidiam. Cogimur dicere, quia nil mali aut
proditor metuat, aut verus legatus admittat. Quid accusationi meae pro 
innocentia nomen opponis? insequentem posses effugere, si esses meritus 
quod vocaris. Nemo cautius malus est quam qui absconditur sub appellatione 
pietatis: tutum est iniquitatis exercitium, quod honestatis tegitur indumento. 
Facessat propositum praestigiis potius quam mente constare: enervata defensio 
est, quae nudi honoris nititur nihil valitura testimonio. Ut nocentior 
contra patriam existeres, viam tibi consilia nostra pepererunt: nos egimus, 
ut fortior hostis, dum propugnatorem quaerimus, appareres: non sentiremus 
quae irrogasti patriae inimicitiarum pondera, nisi sumpsissent ab amicitiarum 
religione principium. Externis adversariis sine labore congredimur: inerme 
pectus
invenit, qui de gratiae fruge in affectum prorumpit inimici: egimus foederis 
tempore, ut generalem adversarium, quid gravaret patriam, non lateret. 
Iste enim, cognitorum splendidissimi, si negligentius in suscepto functus 
officio, per animi taedium sociorum commodis institisset, capitale mereretur 
exitium: quale est enuntiasse hostibus interna patriae, pro quibus certasse 
sacrilegium fuit? quibus sunt expianda tortoribus, quando illud perdideris, 
quod nefas est non juvisse? quantis colorum varietatibus et urbanitate 
lethali ad hoc perductus aestimatur, ut
legati personam putaretur implere? Solet virtus quae innata non fuerit, 
cura et nutrimentis institui, et transire in affectum, quod feceris studio 
falsitatis: usu honestatis robur adipiscitur, qui bonum sub diuturnitate 
mentitur. Servasse adhuc benevolentiam captiosam, nisi inspexisses laedendi 
callem legationis clave reseratum. Tale est, ac si aegris sub febrium jactatione 
languentibus allaturus salutem curator adveniat, et animam in penetralibus 
suis sub medicinali specie exclusurus inquirat: quis, rogo, huic non pandat 
secreta vitalium, et in quibus adhuc locis vigor subsistat, annuntiet? 
facilis exstinguendi ministratur occasio illi a quo sanitas postulatur. 
Sic te, impurissime hominum, adversus nos intimorum reseratione munivimus. 
Ex vestro nunc, cognitores,
pendet arbitrio, si qui peccatis vicit universos, non debet omnes reos 
superare suppliciis. Nascituras in posterum culpas incidite: eveniet ex 
unius cruciatu generalitatis emendatio. Genus pietatis est, circa hostem 
patriae esse districtum, ne dum personae parcitis, ad incrementum vitia 
provocetis.
        DICTIO XV. In novercam, quae cum marito privigni odia suadere non 
posset, utrisque venena porrexit.
        CONTROVERSIA SECUNDA.
Adest, judices, noverca, quae ut satisfaciat odiis, non parcit affectibus: 
quam ne privignus evaderet, elegit miscere ejus casibus, quem dilexit: 
quae saevissimarum more belluarum, de confusis mortibus tesseram fecit, 
dignos lethi forte aestimans, quicunque
cum inimico illius potuere trucidari. Ruptis repagulis accepit furor ejus 
exercitium, quasi neci deputatum perimens quidquid occurrit. Generalitati 
perniciosa esse desiderans, nisi defecissent toxica, adhuc ira crescebat: 
hausta sunt a duobus venena, quae reperit: quod in aliorum servaretur exitio, 
non remansit. Heu! quemadmodum gemuit defectum poculi, cum cadavera pauca 
conspiceret, indignata sibi quod de funesto liquore plus defunctis, quam 
quod occideret, dedit. Quaesivit de exstinctorum visceribus pretium mortis 
alienae, si licuisset, abstrahere; ut plurimis per guttas fata dispergeret, 
ut animarum penetralia virus nobile possideret. Ante experimentum perniciosus 
effundebatur humor in poculum: fecit eam quid perdidisset, agnoscere, postquam 
de succis
abundantibus paucos exstinxit. Ubinam gentium fuit animus conjugalis diligentiae? 
ubi maritalis sacramentum copulae? Plus egit privigni, quam tori recordatio: 
dum immanitati obsequitur, effugatus est viri praesentis affectus: credidit 
in quocunque vivente privigni remanere posse substantiam. Lucem voluit 
profana confundere, et humani generis messem mundo labente succidi: quidquid 
in occasum potuit ire praecipitans veternis Erebi legibus diem nostrum 
cupiens scelerata submittere: ne illam vel post inferna odiosus inspiceret. 
Quantis gradibus et profectu scelerum ad venena descendit? Diu exitium 
distulit, quod aliquando in tormentis constituto ingessit vice beneficii. 
Ante flagris, fame, frigore inimicum corpus
afflixit: postrema est in novercali indignatione necis exsecutio. Vellem 
in accusatione, judices, diutius immorari, nisi facinorosae poenam prolixior 
lingua differret. Nolumus quas peroranti conceditis, ut addicenda in luce 
mereatur inducias. Quotiens, scelestissima feminarum, subdolis privignum 
fovisti complexibus matrem mentita? quotiens innoxiis potionibus egisti, 
ut de manu tua mortem securus acciperet? Captata sitis, tempus et bibendi 
necessitatem forte ut citius lethum porrigeres, exorabat: habuisti misericordis 
opinionem privigni desideriis obsequendo: quotiens matrum loca tenuisti, 
ut novercam tutius exhiberes? Solet, libertatis praesules, in conjugali 
consortio unius sobolis ut commune pignus attendi, dum affectio quam pater 
obtinuit
transit ad filium: decedentibus matronis, virorum providentia, dum ad educandam 
posteritatem curarum participes quaerunt, sic novercas inveniunt. Saepe 
tamen sub hoc vocabulo mater accedit, eo cautior circa germen alienum, 
quo sollicitius nomen tragicum vult vincere. Genitricem munit securitas, 
et sacramentum nominis sui: quae etiam misericorditer creduntur irasci. 
Vestras, infausta, blanditias jure respuimus, quibus per fucum malitiae 
interna vestitis. Erubesco, cognitores sanctissimi, damnatam meritis suis 
diuturna impugnatione sustentare: non est anceps sententia, quam labore 
suspendo. Utinam exquisitis effugetur de luce cruciatibus, et lentis secta 
vulneribus existat superstes corpori suo! non uno tempore de propriis sedibus 
nocens anima
vellatur. In affectum reducitur puritas, quotiens generalitatis oculos 
expiaveris cruce noxiorum.
        DICTIO XVI. In eum qui praemii nomine vestalis virginis nuptias 
postulavit.
        CONTROVERSIA TERTIA.
Creditis, judices, per hunc victoriis lamenta misceri et triumphorum saporem 
disciplicere de praemio? aestimatis offendi deos in effectu rerum, et deduci 
ad poenitentiam numina, quae vota juverunt? Adest homo nequissimus, qui 
gemere nos imperat, quod patriae nostrae vicit inimicos: qui consummatis 
praeliis, dum laboris pretium flagitat, et hostes et bella commendat: qui 
exhausta putat laboris esse suffragia, nisi quae iratis coelicolis conferuntur: 
ut possit civitas ejus
perdere, quod per ipsum creditur acquisisse. Confidit genium bellatoris 
pictis tabulis et imaginibus non teneri; nec requirit ut servetur saeculis 
aere formatus: sola opinatur esse gaudia, quibus evenit munus adulterii. 
Si ad hoc te casibus obtulisti, ut pro sudore tuo nominari pudeat quod 
requiris, nos non possumus scortis debere quod vicimus. Non pro amore bella 
gessisti, qui post adversarios in civitatis medio cum pudore congrederis: 
sine causa hostes depulisti, qui eorum vicibus fungeris in triumpho. Habuimus 
statum honestatis liberum, dum casibus subjacemus: fugienda est virorum 
fortium felicitas, per quam jungimur miseriis subditorum. Etenim, curiae 
lumina, per minutias scelerum hunc opinamur
ad immania vota perductum? quantis gradibus exercitatum facinus pervenit 
ad hoc ut vitia laudibus mercaretur? Credebamus eum, dum vitam in tentoriis 
ageret, et ad insignia roboris duris corpus successibus invitaret, civico 
amore constringi; ut per militiam ejus, nec incendium urbis, nec sacras 
corruptela virgines possideret. Iste enim emit tot vulneribus, ne alter 
facinorum fruge potiretur. Quid tibi debeam, crudelissime hominum, datur 
intelligi, per cujus beneficia superati exitum victor ingemisco. Dicite, 
praesules libertatis, quem potius habuimus qui animos nostros possedit, 
in tubarum clangore terrorem, dum ferri seges equorum fremitu minaretur 
exitium? Credo, ne libera patrum colla catenarum rigor astringeret: ne 
inviolabilis matribus pudor civitatis excidio deperiret:
ne votiva virginitas sacris mancipata culturis praedonis igne raperetur: 
ne famula castitas hosti pretium fieret insultanti: ne corporibus ex humana 
conditione liberatis, vis inimica subriperet, et adversariae pudicitia 
libidini ad ultimum deducta serviret. Quaero a te heroa magnanime, quid 
de patria tua mali depuleris, si haec quae timui victor optasti, dum mortes 
hostium ictibus tuis numinum favor addiceret. Percunctor utrum poposceris 
superos in illa necessitate fautores? Si fecisti, perfunctus periculis 
sacerdotibus eorum pro debita oblatione minitaris? si non adhibuisti pia 
vota certamini, quid tibi debeo, quem sine precibus suis generalis prosperitas 
comitata liberavit? Si intelligis, multum est quod debes numinibus, si 
studuerunt supplici: majus, si dederunt victoriam non petenti.
Credo, digressus e praelio, loco principe delubra veneratus es, et ibi 
gratiam retulisti, unde praedam feriatis manibus certas abripere. Vereor 
ne templis nulla face consumptis, ducat vestalem virginem sors secunda 
captivam.
        DICTIO XVII. In eum qui seni patri cibos subtraxit. Data Aratori.
        CONTROVERSIA QUARTA.
Nescio, judices, utrum inveniatur poena, quae criminibus satisfaciat impetiti. 
Interim deest linguae copia, quando facinoris novitas superat arguentem. 
Iste est filius qui grandaevo patri, cum posset praebere alimenta, denegavit: 
id genii sceleribus suis associans, ut esset patre incolumi parricida. 
Putas evasisse
te debitum de non illata genitori morte supplicium? ut esses innocentior, 
pepercisti. Potuisses cruciatus quos intuleras, ultimo patris fine concludere, 
si manum jugulo medicam praestitisses: prima est malorum tuorum adinventio, 
creatoris proprii exitium nec removere ut pium filium, nec ut crudelem 
decet, inferre. Quid est quod inter utramque viam, exquisiti inventor periculi, 
neutram sectatus pasceris promulgata tabe genitoris? vixit, te procurante, 
eo infelicior pater, quod mori te procurante non meruit. Nemo, sanctissimi, 
dubitat mundi istius mala advocata nece sepeliri, et communem sortem votum 
esse
inter adversa constitutis: necesse est optari, quod modum ponit amaritudinis. 
Rogo, quibus est belluis comparandus, qui procuratione sua infert dura 
sine termino? cujus doli, dum manus abstinet ab auctore lucis, letho commutanda 
pepererunt? Jam erat genitor istius annorum fasce contritus: jam per tremenda 
senis membra aevi depopulatio vestigia olim robusta subverterat: jam diuturnitatis 
morsibus in rugas quae declarabat hominem, forma vergebat: non tamen sine 
spe subsidii ad maturitatem pervenerat, cui jam major soboles arridebat. 
Potiori fiducia ad victum congregata dispersit, quem semper scimus horrea 
sua in pignoris alacritate posuisse. Omen putavit cogitare de substantia, 
cui existebat natus incolumis: ad gelidam canitiem hoc putans posse sufficere,
quod reparatus in prosapie annis viridioribus non peribat: cum repente 
egregius juvenis tali patrem securitate nudavit. Vellem paulisper, venerandi 
cognitores, ad hunc verba convertere: sed reor perire monita, quae profligatis 
moribus exhibentur. Putamus, venerandi hominum, ad hos usus prolem cujuspiam 
magisterio pervenire? sufficit germini institutio naturae; quando quod 
solent facere doctores, infundit eorum pectoribus lex humana. Non est ex 
accidenti bonum, debita complere: nec deesse potest ratione praeditis, 
quod avibus probamus insertum. Versa vice, aquilas legimus fetuum ministerio 
pasci: et beneficium parentum, quod implumes nati, quando ovorum tunicis 
exuuntur, indepti sunt, quadam districti aequitate restituunt. Non putant 
volucres esse liberum accepta denegare: quale est ingenium
quod circa diligentiam suorum alites nescit imitari? Transeo multiplicibus 
exemplis luporum rapacitates, jejuno escas parentibus ore deferunt, et 
impasta visceribus fera ad creatores suos currit ore locupleti. Vos perpendite 
conscientiam rei, quali poena digna sit, quae inusitata commisit: quia 
propagantur impunitate vitia, et nisi judicantium censura succurreret, 
peccandi vis per generale corpus exiret.
        DICTIO XVIII. In tyrannum, qui praemii nomine parricidae statuam 
inter viros fortes dedit. Data Aratori V. C.
        CONTROVERSIA QUINTA.
Quamvis, judices, virorum fortium effigies mansuro
perenniter aere serventur, et per haec simulacta nesciant obitum vel sepulti: 
quamvis in aeternitatem migret per has artes imago mortalium, et angustam 
humanae naturae legem vincat industria: tamen virtutis pretium nec parricida 
aliquando meruit, nec tyrannus exsolvit. Quando munus innocentum aut sceleratus 
elicuit, aut oppressor libertatis ingessit? Statua, venerandi praesules, 
sudoris fructus est, judicio reddenda purissimi: ut in utroque congruus 
nitor nec suscipientem devenustet, si indigno auctori provenerit, nec, 
si conferatur immerito, maculet largientem. Si libera adversus tyrannum 
vox est vitia detestantis, si licet sub tutore criminum culpas urgeri,
dicam quod sentio. Inter duos nefarios res honesta volitavit, et neutro 
munita praesidio, nec a quo procederet, nec ad quem deflueret, cognoscebat. 
Res dudum decreta sortibus, et sanguinis comparanda suffragiis, ad quorum 
pervenerit jura, respicite: ut eam tribuat usurpator imperii, et accipiat 
patris exstinctor. Quo me vertam, nescio: inter virtutum tuarum, venerande 
princeps, deprehensus abrupta, nescio utrum accusem quod tyrannus es, an 
quod honoras praemio parricidas. Utrique digni crucibus, et de praesenti 
vita culleis effugandi. Non creditis sufficere, vos debitum vitasse supplicium, 
nisi et tu quod non licet, tribuas, et ille quod non meretur, acceperit. 
Jam dudum a te ista per audaciam praesumpta sunt, cum arcem justitiae profligator 
intrasti, his ad dominatum evectus
suffragiis, quibus in altero statuam contulisti. Necesse est, amplissimi 
hominum, universos fovere quod fuerint: nec utiliter, nisi ab emendatis, 
corriguntur excessus. Prodigus frontis est, qui punitorem mali credit facinorum 
sectatorem. Judicis conscientia constringitur necessitate secreti, et non 
putat liberum condemnare in subjectis, quod ipsa non dubitavit admittere. 
Quantis successibus aut quam variis incrementis ad haec sentina criminum 
pervenisti, ut tibi liceret ad sublimia pervenienti in tantum peccare, 
cum velles, ut probrosos ad potiora statuis invitares? Tu libertatis saporem 
felle servitii commutasti: ille obsequia patri debita vertit ad gladios. 
Quantum laudanda sint quae laesistis, advertite: et feriato ore accusantis 
quid mereatur pater, et ingenuitas
aestimate. Tu absoluta colla jugo miserrimae conditionis astringis: apud 
illum nihil praevaluit lex naturae: hoc tu circa patriam geris, quod intulit 
hic parenti: in eo fortasse crudelior tu credendus, quod dura imperia sub 
vitali quadam morte dispensas: nec illis quibus est desiderabilis obitus, 
quasi medica manu praestas exitium: ille non passus genitorem in mundo 
subsistere, pernici ictu eripuit vitam lucis auctori. Nescio qua sunt criminum 
diversitate discreti: interim si liceat, poena jungendi sunt. Si te circa 
cives alicujus supercilii tumor elevasset, reum te designaret laesa communio, 
et privatae abjuratorem dulcedinis immoderata nuntiaret erectio. Si ille 
creatorem torvo lustrasset aspectu genitore incolumi, habuisset meritum 
parricidae. Videte quid dignum
his sit, qui ad delictorum fastigia pervenerunt. Nihil est quod residuum, 
aut afflicta credat patria, aut pater exstinctus. Facessat a nobis, principes 
viri, argumentis acerbare commissum. Sufficiunt nuda reorum vocabula, nullo 
defensionis munienda privilegio. Addam sane delicto quaedam quae sunt praecelsa 
reatuum, ne ulla res videatur, actione subtracta, quam sagacibus, ut aestimo, 
vestigiis invenistis. Ambitur parricidae statua, fortium vallata lateribus, 
et simulacrum, quod aut litteraris cura peperit, aut Martius campus refudit, 
hujus imaginem posthabetur. Duriter, si creditis, ferunt tot evecti titulis, 
nulla ab effusore se paterni sanguinis retributione distare: et
si qui animabus reliquus vigor est, deflent praemia sua, quae annisu roboris 
exegerunt. Ubi honestas, ubi studii liberalis efficacia, ubi munus pro 
patria dimicantis, si aereas formas artis possessor exhibet, et qui genitoris 
funus procurat, obtineat? Vos tantum digna meritis exhibete tormenta: ne 
si impar poena impetitos addixerit, nec vobis debeatur laudatio directa 
censendi. Uno itinere vita pellantur, quibus pene par exstitit sors delicti.
        DICTIO XIX. Data Ambrosio, in aleatorem qui agrum in quo parentes 
ejus erant positi, pro ludi pretio dedit.
        CONTROVERSIA SEXTA.
Postquam, judices, deforme aleatoris studium deductus ad exilitatem census 
evaserat, et crescentem
certandi curam facultatum defectus addixit, coeperunt a turpi praemio nec 
parentum sepulcra subduci: coeperunt exspectari dubia casuum de favillis, 
et ridenda proponi contentionum momenta de lacrymis. Ubi sunt, qui dicunt 
perfunctas luce animas nihil cum hujus mundi cultoribus habere commune, 
et post saeculi segregationem diem suum habere translatos? Ecce jam majores 
istius prope quae obtinuerant sepulcra senuerunt, et de ipsis per diuturnitatem 
fiunt busta jam tumulis: et tamen apud comessatorem improbissimum adhuc 
creduntur in illis intentionis pretia non perisse. Post longa vitae curricula 
fortuito nil debentes, eventum manes jubentur exspectare de tesseris: post 
profligatas, quas parentes tui per longam parcimoniam opes collegerant; 
post
multa argenti aurique pondera, quae jutura haeredem parcitas sub dimensione 
servavit: urnas veterum, ut essent in praemio tabulae, sterilitate deterior 
proles honorasti. Si mausolea praecedentium minor posteri cultus ornaret, 
esset plectenda negligentia, et spectaret de illis poenam judicibus, qui 
filiorum suorum mores in alienis cupiunt emendare commissis. Pro festivitate 
certa temporum lege redeunte, pro sertis, et quibus animae pascuntur muneribus, 
credidisti nefas, si genitorum tuorum sepulcra dominos non mutarent. Non 
tibi licuisset domos ultimas pro abducta ab hostibus pignoris tui redemptione 
distrahere: quaero quae sit necessitas quod alienum video in parentum tuorum 
cineribus possessorem: et nihil mihi aliud nisi ludus opponitur. O misera 
mortalis conditio, et cum denegantur
desideria, et cum infelicius conceduntur! Quotiens creatores tui sollicitis 
Deum movere suspiriis, ne de hujus usura lucis, quod infaustissimum creditur, 
et sine legitimo haerede transirent? Editus, institutus, eruditus, ad hanc 
messem, judices, jejuna pudoris mente pervenit, ne in jure suo patiatur 
esse, postquam universa perdidit, patrimonii largitores. Damnamus in scelerato 
voluntatem turpissimam: nam contigit forsitan, ut ad probos dominos priorum 
tuorum ossa beneficio levitatis emiseris. Communis est universis defunctorum 
reverentia, et circa religionem sorte ultima conditorum dignam poscit humanitas 
universa culturam: excellentius tamen
majoribus nostris debita suprema redduntur, quos ita sibi veneratio proponit 
ante oculos, ut diis credamus exhibitum in quibus defunctorum mandata peraguntur. 
Servamus universa quae jusserint; non credentes impune contingere, quod 
de eorum fuerit praeceptione violatum. Non invenio, novum facinoris genus 
qua explicem novitate sermonum. Quibus fuit sacrilegium non parere, quale 
est eorum suprema domicilia pro ludicris vendidisse? Credite, cognitores, 
stare ante oculos vestros tot istius atavos vindictae tempora praestolantes, 
quorum placatione mansura in posterum circa parentes diligentia poterit 
sine labe sanciri.
        DICTIO XX. In eum qui in lupanari statuam Minervae locavit.
        CONTROVERSIA SEPTIMA.
Semper venerandorum judicum ancipitem credimus fuisse sententiam de confusione 
peccati. Ibi cognitoris, quo potissimum vergeret, haesit deliberatio, ubi 
dubia exstitit sors delicti: nam definitionem aequitati congruam sicut 
vitia manifesta exigunt, ita obscura suspendunt. Quando in luce est facinus, 
quid spei remanet addicendo? Percipite, quaeso, animis, et interna aestimatione 
tractate, qualis sit, qui et virginitatis oculos, et lupanaris secreta 
violavit: et in utroque sacrilegus, nec flagitia veneratur quibus inimicam 
testem adhibuit, et castitatis profligat ruborem quam indignis associat. 
Expostulo a te, humani generis ostentum, qui levitatem tuam ad erigendum 
Minervae simulacrum religionis cultus adduxerit,
dum integritatis hostem illata de loci foeditate monstret injuria: nec 
reverentiam te exhibere Veneriae pollutioni clamat publicata corruptio. 
Nesciunt peccandi terminos, qui ad transgressionem sceleris excessuum amore 
provocantur: modum in erroribus ignorant, qui crimina excelsa moliti sunt. 
Dum Dionem et Palladem, diversissima numina, peregrinantibus mancipata 
sententiis, in unum fabricata deridens arte conjungis, fecisti religione 
tua acerbius quod delinquis. Res summo digna piaculo, miscere discordantiam, 
et in unum colligere, quibus nisi secretum praestiteris, contumelias irrogasti. 
Creditis inveniri hominem de hac mundi gemina conversatione neutrum tenentem, 
et nec amicum virtutibus existere, nec fidum vitiis inveniri? Solent aliquos 
erigere ad
despectum boni operis patrocinia culparum, et qui de sapore laudis alieni 
sunt, de licentiae fruge gratulari. At te quae istarum rerum invenit sectatorem? 
meliori ordini contrarias manus attulisti: nec improbis sinceriter obsecutus 
colla submitteris. Odi, principes viri, morum suorum remissos judices: 
condemno, qui per negligentiam serenorum actuum in dubium trahuntur: exsecrabilius 
tamen detestor, qui
in utroque deprehensi, nulli exibent stabilem conscientiam. Pollicentur 
enim poenitentiae tempore honestatis affectum, quos fidem videris exhibere 
peccatis. Si te, scelestissime hominum, ante Veneris delubra positum stimulasset 
Minervae recordatio, utramque potestatem male diligens ingenii tui memoria 
laesisset? fugisses illius domicilium, cujus adversariam mente retinebas: 
qui honor est ibi ejus statuam collocasse, ubi dea pudicitiae potuisset 
commemoratione violari? Nesciendo, infaustissime, gradibus ad fastigia 
exsecrandi erroris accedere, pene postliminio bellum inter coelicolas excitasti. 
Vident illi oculi semper turpia, detestati junctos quadam obscenitatis 
lege complexus. Dum procurante te interest lupanaribus captivum numen; 
solus es qui ostendisti servire
humanae libidini superorum potentiam: et illis eos constringi locis, quibus 
fuerint a mortalibus deputati. Quam dissona erit in adolendis impensa sacrificiis? 
unius oblatio numinis alteri dabit injuriam. Nam dum per providentiam tuam 
simplex pulvinar gemina superorum potestas obtinuit, et in una aede pudor 
et luxuria convenit, neuter devotionem nostram favor aspiciet: quas tu 
habitatione miscuisti, nos propriis habebimus offensas sacrificiis: qualia 
erunt munera, quae gregatim portanda sunt per incestas et virgines? una 
offendenda est hilaritate, et lascivia placanda altera. Inter verbenas 
et thura hostiarum erit causa certamen, et inde efficienda irata numina, 
unde mulcentur. Submovero sacrilegis prolixam narrationem: moras quas in 
luce reus accipiet,
inter supplicia consumat: quia devenustat referentem et alienorum actuum 
turpitudo.
        DICTIO XXI. In patrem quemdam, qui cum filium a pirata captum redimere 
non dignatus esset, ab eo tamen ali petebat.
        CONTROVERSIA OCTAVA.
Thema. Lex. Liberi parentes alant, aut vinciantur: cuidam duo filii, frugi 
et luxuriosus: piratas utrique incidere: scripserunt patri de redemptione. 
Pater vero venditis facultatibus piratas expetiit: cui optio data est, 
quem vellet, redimeret, quia parum pretii detulisset. Ille elegit luxuriosum, 
quia aeger erat, redimere: qui cum reverteret, in via mortuus est: frugi 
piratas evasit: pater petit ut alat: ille contradicit. Actio contra Quintilianum 
suscepta. Ille enim
patrem tuetur, nos filium. Rogo ne arrogantiam putes, qui legeris.
Praefatio. Nunquid fas est adversus Quintilianum nisi pro veritate dicere? 
aut immemorem sui loquendi facit aviditas, qui tribuit verba justitiae? 
Fallentes decet urbanitas, dum peniculo fucata mendacii peregrinum decorem 
laudanda verbo tenus sumit elocutio. Sane solatio oratoriae artis aequitas 
asseratur:
eligo pompam, quam probitas defensa parturiet. Procedat contra eloquentissimum 
virum coelestium favore munita simplicitas: de fiducia partium nostrarum 
oritur quod audemus. Vos tantum, principes viri, benignitatem vestram, 
salva aurium animorumque cautione praestate: ne cothurnus ille sublimior, 
oris facultate qua praevalet, in possessione sua credat esse victoriam. 
Quid est aliud adversus ejus impetus nos juvare, nisi peregrinantem reducere 
post intervalla justitiam?
Principium. Gauderem, cognitores amplissimi, evasisse me pedorem carceris, 
vincla piratarum, nisi regresso mihi myoparonum loco pater existeret. Quaerit 
a me alimenta, quem nec auro ab hostibus, nec lacrymis liberavit. Putat 
quod illi debeat
regressus ejus proficere, quem cum potuit non redemit. Frustra pastum beneficio 
legis imploras, qui factis tuis naturae jura solvisti. Exhiberi victum 
patribus jus decernit: non est tantummodo sacramentum istud in nomine. 
Dicat vel pirata, si pater es. Meliorem me fuisse mortuo saepe cum loqueris, 
nunquam ostendis esse, cum judicas. Viam culparum germani decedentis attendite: 
ipse magis genitoris moribus paruit, qui praelatus est; ego quo omine vitam 
meam per extraneos ab istis actus exegerim, declaratum est cum me pater 
praedonibus sponte dereliquit. Valida sibi videtur adversus sobolem argumenta 
proponere, cum propensiorem gratiam meruisse jactet culpabilem filium, 
et proximum sepulturae. Quaeso, judices, pronuntiate quid debeam. Interim 
clarum
est me et cineribus vitiosi fuisse postpositum. Non erubescit quidquam 
ab eo auctoritate parentis exigere, in quo esse noluit quod vocatur. Utinam 
mihi ad hos usus valetudinem piratarum catena reservasset! facerem praebitione 
indebiti alimenti patrem meum pudore captivum, ut injustus arbiter de propriae 
gemeret iniquitate sententiae. Cibus enim qui ab illo praestatur, cui nihil 
boni mereris, exhaurit: jejuna sunt saturitate sua viscera, quae non habent 
conscientiam beneficii ante collati. Nescio quid de duobus filiis homo 
ille spei suae residuum putet, qui unum terrae reddidit, alterum passus 
est in perpetua raptorum dominatione servari. Accipiat, nisi confunditur, 
quidquid exhausta suppliciis membra gemuerunt. Non novi quid senex a debilitato 
flagitet: interea quod
adverto, sumus ambo pascendi. Quid mihi rationem modicae facultatis adducis 
in medium: qui unum redimere voluit, sic substantiam suam vendidit, ne 
pretium pro utroque sufficeret: quis infelicitatem meam, quis miserias 
possit exponere? cui post Cilicas et ipsa quam resumpsit esse fertur libertas 
obnoxia? Dicite quaesumus, judices, si et in patria mea debitores pronuntiabimur, 
quid evasi? Addidit creator sanctissimus dolere me quod emisissent vincla 
germanum. Quasi vero tantum a nobis exigat natura servitium, ut compenset 
erepti fratris hilaritas quod remansi. Amorem debemus carnis sociis absoluti: 
credite dicenti manifesta: nesciunt intrare de altero gaudia hominem pro 
se timentem. Illud enim improbati more
clamat examinis, ditiorem esse quodammodo a quo aliquid poscitur. Talem 
technam in supplicationibus fucata servat urbanitas, ut utatur composita 
humilitate pro jaculis: quatenus commento superbae abjectionis nihil ei 
relinquat liberum, qui rogatur. Licitatum pro ambobus censum testatur, 
quem pro uno constat expensum; exspectat geminam gratiam de beneficio singulari. 
Nescio utrum quaerendum sit quid cogitaverit, cum apud universos liqueat 
quid fecerit. Exhausit partium tuarum defensiones pirata, qui de nobis 
praestitit optionem: teneat quae sola desideravit sepulcra de filio pater, 
qui tantum moriturum redemit; nam qui sano languentem praeposuit, denuntiavit 
se horruisse victurum: quid de superstite poscas, nescio, habens in consolatione 
lacrymas quas
emisti.
Narratio. Perpetuo, judices, honestatis culturam et in aetate peccatis 
amica servavi: subtrahens impensas desideriis puerilibus, unde posset aevi 
gaudere maturitas. Hujus rei frugalitate fecimus ut remaneret patri quod 
pro luxurioso filio posset offerre. Quid de patrimonii exilitate causaris? 
si par moribus exstitissem, usque eo perducta res fuerat, ut neuter potuisset 
absolvi. Inaequalis est arbiter, qui proficere voluit alteri quod nostro 
pudore condidimus. Quantum asserit paterna districtio, causa nobis diuturnae 
captivitatis probitas fuit. Sanus diligens, patri fratrique sedulus, talis 
reduci non meretur in patriam: et nisi exstitissemus una sorte captivi, 
sorduisset suspicione nostra regressio:
aequales calamitate fuimus; sed patris amore distantes. Felix luxuriae 
suffragio juvenis, et ante magnam partem communis exhausit substantiae, 
et ipsi profuit quod remansit. Me miserum, et semper paterna judicatione 
captivum! Prolusi in pace ante quod pertuli; et dum recti iter teneo, indicio 
parcimoniae, qualiter inter hostes viveretur, agnovi! Hinc est quod, cibo 
quem ministravit feritas illa contentus, vixi inter ultima solatio consuetudinis, 
non humanitate raptoris. Quaero qui me servavit usus ille frugalior, si 
aequi observantia patrum meretur offensas?
Objectio. Quid quod barbarus dixisse se perhibet, Unius pretium pertulisti? 
debitum semper accipiunt objecta responsum. De nulla pependisti auctione 
sollicitus: aurum quod exhibueras ante preces inimicorum
oculis obtulisti. Dum sic tibi universa procederent, a nullo potuit ambigi 
quod sufficeret desideriis tuis unius liberatio. Mox tamen ut illa intra 
repleta squalore mortis intrasti, quid esses electurus, antequam optionem 
tribueret pirata, cognovit: non descendit ista de amore trepidatio; nihil 
ostendit ambiguum, qui de duobus filiis per omnia signa diligentiae, quasi 
ad unum venisset, annuntiat. Post egressum tuum fortiores me arctavere 
custodiae: divinitati gratias, si libertatem meam et hic tutaverit, quod 
evasi. Tua interim ad inimicos vocem videtur emisisse sententia, Nisi studiose 
quem relinquo servetur, elapsurus est. Diis ducibus fuga nostra ante oculos 
hostium locata efficax fuit.
Excessus. Praeterea, ut est fandi locuples pater, et vivendi diuturnitate 
didicit praesentare quod loquitur, callens imponere necessitatem mentibus 
per auditum, dicit omnibus in humanitate degentibus cibum esse communem, 
et ab uno flagitat quod non licet quemquam negare, generaliter allegans 
deberi universis quidquid terra produxerit. Sed quando in communem usum 
seges triticeam sobolem et liquorem vineta fundebant, nec viritim tellus 
erat distributa cultoribus: nullus inter hostes filium sic reliquit, ut 
crederetur gemitus praetulisse servitiis. Ignoro, judices, postquam elegerit 
lacrymas, de superstite quid requirat. Sed metum nobis legis objectat, 
et quod inter parentes et liberos scriptum est, sibi deberi vult, qui nihil 
exhibuit de parente. Voluntatem nostram, dum cogimur, quaerit; et desiderat
hoc nos exhibere pietati, quod ipse professus est excusantem non posse 
negare formidini. Nunquid misericordiae locus est ubi instat imperium? 
quod non licet subtrahi, non possumus dicere liberalitate conferri; clementia 
nisi ingenua non vocatur: quidquid non dare praevales, ceu intermunus computa, 
si dedisti. At frequens nobis naturae iteratio et sanctum creatoris nomen 
obsistet, quasi usura lucis, dono parta coelestium, inter illa quae ab 
hominibus tribuuntur possit ascribi: sacrilegium est superorum indulgentiam 
semen dixisse mortalium, de sola habet libidine testimonium pater crudelis. 
Jungit etiam oneribus meis, dum reposcit solatia destituti, dicens sibi 
civitatem potuisse succurrere, ni redissem.
Quid aliud voluntas ista manifestat, nisi ut rursus me pirata suscipiat: 
si gravis est inempta visio prolis tuae; certe, vel quod soles magno comparare, 
meum bustum sine pretio possidebis: aetas quidem pollicetur vitam, sed 
tormentorum magnitudo, quam acerbiorem te digresso pertuli, promittit exitium.
Exempla. Deinde protulisti exempla paterno digna proposito: sed interpretatione 
viluerunt: quasi aetas cana desideriis tuis formam, et non imitationem 
sanctis praestiterit institutis. Quid magni Aeneae humeri ponderis de creatoris 
fasce senserunt? aut pressit filium corpore, cujus ipse fuit saepe bajulus 
actione? Vis scire quia eripi de hostibus meruit? ante oculos locatum est 
quod noluit, ne gravaret, credens sibi sepulturam procumbentis Ilii ruina 
praestari:
et ne procedentem natum vita digniorem senilia membra retinerent, occasum 
civitatis dixit satis esse pro tumulo. Ille praedonibus evadente filio 
remanere voluit: remeasti ad patriam tu relicto. Quid nobilia Scipionis 
pro genitore suo facta commemoras? cum ille pro auctore sedulo dum se obtulit, 
totum dedit, sed non consumpsit universa quae debuit. Semper votorum bonorum 
est causa consimilis, nec discreta sunt studia benignitatis. Pronuntiat 
quid de filio mereatur, qui eum ad officia naturae, nisi coactum, aestimat 
non venire. Vincla, nisi paream, lex minatur: quid refert? Ad hanc me consuetudinem 
suppliciorum a te procurata formavit diuturnitas, quamvis longa poenarum 
tolerantia non faciat contumacem.
Miror tamen, nisi quod effugi de barbaris pater intulerit: nihil est unde 
declinentur praedones, si sors ipsa sequatur in patriam, una est, quantum 
video, genitalis soli et peregrinationis adversitas, nec dispar amaritudo 
redeuntibus et captivis. Nequaquam tamen quid intersit invenio, nec quae 
potissimum cervices meas catena nectat inquiro: rigentis ferri nexus incurram, 
aut gulae vectigal exhibeam, una conditio est. Jejunus epulas portabo satiato, 
et, quod est deterius, non amanti. Quantis oblata a me projiciet alimenta 
fastidiis? quo devotionem meam rancore calcabit? homo quem misericordem 
habere, et dum essem inter extrema, non potui. Ex aequo me et germanum 
meum redemptione litteris poposcisse denuntiat, paribus absolutionem implorasse 
lacrymis, in simili epistolas constitutos
sorte dictasse. Non renuo, non refuto, habeat de hac objectione victoriam. 
Illud tamen flagito, quae causa fecerit ut quod duo poposcerunt, duobus 
est debitum, unus acceperit? Pro utrisque maria intrasti, et liquentis 
elementi minas, quantum asseris, pietate duce transisti. Quis de gemina 
caritate credat homini cum uno redeunti? Nunquam misericordia nisi periclitata 
laudatur; quo pudore cessante effectu praedicatur affectio? Nunquid semper 
secretum pectoris innotescit veraciter clave sermonis? pietas quae non 
etiam muta rebus tenetur, ostentum est. Inter omnes homines inconvulsa 
amor radice subsistet, si valet ista jactatio. Lex dicit: Aut alat, aut 
vinciatur. Clamat pater: Pastus iste parenti, vel si non redimat, jam debetur. 
Ad has te equidem partes,
cum ab officio cui eras per naturam obnoxius cessaris, armasti; proficit 
ventoso munimini, quod genuinae negatum est turpiter puritati. Crede mihi, 
lex cum parentem locuta est, non tacuit redemptorem: hortata est, jussit, 
extorsit universa sufficienter impleri religiosi operis sacramenta per 
nomina. Calamitas mea sensus tuos ad hujus rei intellectus obnubit: redemptio 
filii quae est in diligentia necessitudinis, esse non potuit in praeceptis. 
Impietatem meam, et in liberatione fratris invidiam, dum Ledaea pignora 
laudas, accusas. Nescis quia si inter illos tuae distributionis processisset 
aequatio, generasset errorem: nam unum in perpetuo decore lucis, alterum 
in jugi noctis possessione damnasset. Mentior, si alia judicia tua exstitere 
de filiis. Quidnam esse censuisti, cum
unum nunquam habiturus pirata dimitteret, alium nunquam relicturus quasi 
patre tradente retineret? quidquid post oculos tuos in illa ferali terra 
sustinui, a te processisse non dubito. Spes mihi universa consumpta est, 
postquam sine me de solo barbarico redemptor abscessit. Quas naves ad littora 
inhumana tendentes non primus inspexi, et quidquid vanescente visione non 
sequebantur oculi, mente comprehendi? quia sagacius inspiciunt aliquid, 
qui promptius praestolantur. Quotiens ante adventum tuum, si quando nos 
lustrare aerem pirata permisit, in extraneis mihi personis pater occurrit, 
et vidi has quas sibi amor sine mentiendi dedecore pingit effigies? His 
imaginibus diu sollicitata corda feriuntur. Heu! quotiens
renuenti mihi cibos quos pirata praestabat, hac barbarus consolatione subvenit, 
Nil metuas, nil de hac afflictione suspires: si creator tuus superest, 
parum a libertatis statione sejungeris. Ecce aliquando adfuit sors cupitis, 
alacer mihi adventum istius et praedo nuntiavit. Non longe fuit ab integrae 
amore clementiae, qui redemptorem laetus excepit. Non habuimus, judices, 
dominos inhumanos; fuerunt qui potuissent et prece molliri: si auri inopiam 
compensassent lacrymae, uno tempore utrosque reduxerat; testatus est noluisse 
fieri, quod non est magno precatus impendio. Expendite, quaeso, quid a 
me jure postulet, qui mihi in ultimis nec supplicatione subvenit. Adjecisti 
quod privilegiis naturae munitus sis, et quod in me deliquisti non liceat 
vindicari. Sed non habet
innocentiae praerogativam, qui defensionem suam locat in apice. Insons 
actionis luce niteat: citra dissimulationem crimina confitetur, qui in 
hoc tutelam suam aestimat quod praecedit: reos nulla defendit auctoritas; 
in facinorosis sacramenta nominis evanescunt.
Epilogus. Et hoc, sanctissimi cognitores, ita post custodias latronum alio 
labore pectoris allegavi, quasi, etsi essem debitor, valerem exhibere quod 
poscitur. Non considerat spoliata carnibus ossa, dominorum inhumanitate 
sordentia, et patefacta per carnifices naturae secreta non respicit. In 
corpore meo in lucem quidquid homo est protulerunt tormenta, et penetralia 
viscerum instante cruciatibus barbaro, cum pater mihi dedignaretur adesse, 
vulgata
sunt. Modum transit atrocitas, quae vel in debitis exigendis non principe 
loco vires interrogat. Tu cum videas aetatis in me valetudinem miseriarum 
fasce mollitam, cum aevi robur multiplicium calamitatum varietate contritum, 
cum et necessitate senectae habeam et invidiam juventutis, non a me desistis 
poscere quod et hostis remisisset exhausto. Tu accipies tributariam functionem, 
et adhuc me magnitudine nominis, et genio parentis incessis, cum miserationem 
quam debes cuicunque homini, despicias exhibere vel pignori. Superna dispensatio 
hac intentionem tuam mercede locupletet, ut rursus prolis tuae funera votiva 
respicias; et qui gravaris de vivaci praesentia, desideriorum summam capias 
de sepulcris.
        DICTIO XXII.
        CONTROVERSIA NONA. Praefatio.
Copiose quidem egregius adolescens inventorum suorum divitias in ordinem 
digerens, verborum quoque ubertate ditavit, et quae pro religione esse 
credidit, digno reverentia ore deprompsit. Sed procul opinionis insidias 
cessent malignorum commenta tractatuum. Nos contra Aratorem dictionis pectus 
opponimus. Sed nec erumpentem in lucem laudis palmitem inimica falce truncamus: 
sed quem verborum callem sequi debeat demonstrantes, scimus in illo nobis 
clarius, si eum praeferri contigerit, triumphandum quia de nostris hausit 
quidquid Deo amplificante de scientia opum largius effuderit.
        THEMA. LEX. De capta civitate hostium sacerdotes et Vestales virgines 
liberi dimittantur.
Post secundos bellici certaminis eventus, inter triumphos et laureas vires 
habere non potest lex ad resistendum recitata victoribus. Quid gladiis 
per affectionem mortis egimus, si erit quod post praelia formidemus? Jacet 
ante oculos meos quidquid hactenus minabatur exanimum, et postquam fusa 
est inimica congressio, nescio quid nobis afferunt defunctorum principum 
decreta terroris. Nescit probatae qualitatem virtutis expendere, qui de 
chartarum freno superbit armatis. Acquiescant istis inertia corda repagulis; 
ego quidquid mihi licentiam tollebat, ense dispersi. Illud tantum potest 
nobis quisque negare, quod nolumus. Illum contentus sum habere terminum,
ad cujus me transgressionem desideria non vocarunt. Mihi quidquid praevaluero 
habere lex tribuit. Otium et toga denegantes aliquid ferant: mihi totum 
natura peperit, quidquid in procinctu constitutus extorsero. Sola nobis 
scripta jura sunt, nil timere. Et haec quidem auribus vestris, quasi bona 
esset formula quae objectabatur, asserui. Nutrix tamen virorum fortium 
lex, vindex libertatis, patriae munimentum, jubet post certamen heroas 
suos recidivam intentionem habere de praemio; et gestis non contenta felicibus, 
dum tollit sudoris pretium, frangit studia dimicandi. Ergo ne bona sunt 
praecepta quae ne boni efficiamur occurrunt? Quaecunque fructum adimunt 
laborum, censores prudentissimi, de aliena nos facultate castigant. Nunquid 
aequum est habere
valetudinem sanctiones de externo jure conscriptas? aut videtur rationi 
vicinum spem de futura possessione praecidere? Quid nobis religionis in 
sacerdotum personis opponitis? Deo duce, quem in illis veneraris, obtinui. 
Cujus intuitu desideras eos de jugo nostrae servitutis evadere, ipsos noveris 
teneri illo imperante captivos. Contra superos nititur qui quoscunque illorum 
sententia prosternit extulerit: quos festinas eripere, nequaquam fuerant 
effecti hominum, si meruissent ministri esse coelestium. Ecce tecum de 
sapore legis, quasi non habeam quae responsi loco objiciam tela, contendo. 
Quam justitiam putas in illa jussione, quae ut hostem fulciat socios imperia 
propagantes addicit? Tolle spem praedae, tulisti vota certaminis; et si 
defrudatur genius laureati, ad poenitentiam
rediet quidquid contemptu lucis expetiit. Facessat a prudentibus aequitatem 
hujusmodi non dico lege, sed tyrannica inscriptione requirere, quae ingrata 
numinibus, inimica virtuti, contra fas et justitiam pugnat mentito colore 
pietatis. Nescis, loquacissime hominum, quam justus dolor de amissa laboris 
fruge nascatur. Hoc est dicere, quidquid diis ducibus acquisistis, eripimus. 
Vidi urbem inimicam quasi uno incendio senescentem, et illas coelicolum 
sedes desertas et spoliatas divinitate prosterni: et putas remansisse quidquam 
quod non debeat esse victoris? Quid quod ipsa frivola et inanis constitutio 
obscuritate confunditur? Dicit enim, sacerdotes vel Vestales virgines debere 
libertate gaudere. Credo
illos nominat in quibus domicilium suum esse coeli habitator ostenderit, 
quos majores esse hominibus aetherius favor sua luce signaverit. Indicit 
eorum reverentiam quos agnosci volunt divina pontifices. Vidimus miseros 
quos tuetur iste inter favillas lapsae urbis de sola exspectantes lamentatione 
praesidium, et, nihil habentes fiduciae de proposito, inter turbas captivitate 
pressas errare. Non illis erat divinus splendor in vultibus, non quae officium 
nuntiaret hilaritas. Nesciunt inter adversa turbari, quibus in saeculi 
tempestatibus de innocenti conscientia portus occurrit. Vidimus afflictiores 
caeteris trepidantibus, quibus nuda nomina lex ridenda concedit. Quis remansit 
locus in meritis, si sacramentum istud solo restat in titulo? Dici credo 
aliud, aliud esse pontificem.
Vidi saepe ante confectas jejuniis facies directa in jugulum tela cecidisse, 
et retusos ab inermibus gladios rigentem perdidisse naturam. Si creditis 
religiosa dicturo, non fuit templorum minister, qui inter quaelibet discrimina 
humano eget auxilio. Scit supremus arbiter possessionem suam nova luce 
vestire. Non latet coelestis illa permistio; et quamvis humanae fragilitatis 
tunica vestiatur, effulgorat. Quid quod ipsi parati ad famulandum veniunt, 
qui trahi ad servitia non merentur? Hac extremitate qui indignus est, non 
rebellat. Occurrunt ad obsequia, quorum mens est digna culminibus; et pervicaciam 
mortalitatis eliminant, quos nefas est ad inhonesta constringi. Isti tui 
pericula, si nequaquam absolvi mereantur, intendunt. Non possunt subtrahi 
hominibus,
quos non intelligimus quidquam amplius habere de hominibus. Juvate me, 
socii, juvate consortes: et garrulitatem impugnatoris mei auxiliante veritate 
comprimite. Agitur res de qua quid senserit superorum sententia jam tenemus. 
Addicantur immeriti, ut bonos possimus habere antistites. Instituantur 
per istos quos suos esse non conciliatrix fabula, non incerta defensio, 
sed ipse summi Dei fulgor enuntiet.
        DICTIO XXIII. In abdicatum, qui, patre necato, matri quoque insidiabatur.
        CONTROVERSIA DECIMA.
Postquam, judices, abdicatus filius, in justi exsecutionem doloris, patris 
factum, matris consensum, gladio
vindicavit, turbare se aestimat innocentiam cognitorum, et aliquid de manifesti 
facinoris absolutione subripere. Nescimus quae in defensione sui verba 
commentitia sceleratus inveniat, ad cujus nos confutationem vulnus ostendimus. 
Malo perseverantiae
perditus filius, postquam necavit patrem, opinionem matris contendit exstinguere: 
dolens quod evasimus pugionem, telo famam insequitur, cui pro sexus verecundia 
plus timemus. Nos ruptum patri, nos scelerati iter ostendimus. Ille contra 
verba non poenitet. Ne quod nobis fidum videatur exstitisse subsidium ad 
sententiam suam traxit parvulum nostrum, quem fuci nescium fabricata verborum 
arte subvertit, faciens et illum perire, qui putabatur esse residuus. Quid 
praestigiis nudam desideras velare justitiam? nec odiosus parcere potuit, 
nec quem mentiris amasse, percutere. Nunquid argumentis opus est, ubi factum 
suum propria voce veritas testatur? perdidisti spem defensionis, cum genitricis 
ferro membra describeres. Sed licet procurator formosus et nitidus, nos 
ad haec
inspicienda oculos non habemus.
        DICTIO XXIV. Ex tempore, quam ipse Deuterius injunxit.
        ETHICA PRIMA. THEMA.
Perfunctus pelago Diomedes, tutus et arvis
Naufragium deflet, quod sine lympha fuit.
Quam propter varios contendens vicerat aestus,
Uxor ad alterius transierat copulam.
Causa querelarum simulato nomine vera est.
Hujus verba, precor, comite vos placidi.
ALLOCUTIO.
O numina, si vobis non eveniunt cuncta disponentibus, divisa potestas est, 
aut et malorum estis auctores. Quod si humanarum rerum quemquam ex
numero vestro cura sollicitat, felicitatem mihi redeuntis tribuite, aut 
errorem quem finistis ingrati. Si coelum vocanda piorum possessio, si propter 
momenta laetitiae mortalibus orata tribuuntur, nolite beneficiis vestris 
sociare vindictam. Cur taliter ad effectum vota tetendimus, ut pararetur 
coelitum suffragio de occasione prosperitatis adversitas? Reddite, quaeso, 
propitii incommoda quae tulistis; restituatur pelagus, ne terreno pereat 
fama naufragio. Secundis rebus proximum est quaecunque accesserint mala 
nesciri. Ignominia quae me in facie perculit, non tetigisset absentem. 
Uxorem, pro nefas! nisi ad eam rediissem, amisisse non crederer: inflexit 
statum meum abjurata calamitas. Stationi propior fuit liquentis error elementi: 
portum in genitali solo perdidi, quem
saepe in vasti gurgitis sinibus acquisivi. Haeccine est domus optata, cujus 
desiderio periculorum promittebatur oblivio, cum spe sequentis gaudii praesens 
malorum poterat forma nesciri? Cui unquam de miserarium terminis sunt nata 
principia, aut de perfunctis
casibus evenit exordium? Aliquando optata contigit non amari? aut accessit 
ut hominem laederet fuga discriminis? Me novis semper pessima ictibus fortuna 
perculit: cujus si in deterius vergit mutatio, simplicem nocendi fervet 
speciem, ne successionibus insolescat. Uxorem, malorum comites, habui ad 
pudicitiam naturae luce transmissam, cui splendor oriundi creverat institutis, 
ut gemino defensa propugnaculo nullatenus facinorum crederetur ictibus 
subjacere, nec dura castimoniae obscenitatis evisceratione mollire. Illa 
nunquam fulvum metalli quaesivit ornatum, nec pretiosorum candore lapidum 
nivem corporis imitata est, non ulla habuit decoris adjumenta, dum placuit, 
scivit conjugalis jura sacramenti fucatis studiis non juvari, nec obligatum 
tenuisse
conjugem, quando alium praeter eum qui descendit a moribus quaesivit nupta 
fulgorem. Mansit illa educandorum pignorum servitus libera, dum talem se 
praebuit, quae et desiderari meruerit, et virum nunquam putaret absentem. 
Illa sexum mentis firmitate duraverat, dum illa muliebris imbecilla consilii 
de virili ceperant auctoritate substantiam. Jam lapsibus ordinis sui doctrina 
medicante repugnabat, et translata in usus alteros feminarum ridebat excessus. 
In summa, talis periit, quales solent a maritis lacrymas impetrare. Circaeo, 
ut aiunt, poculo a se translata est, et in votum migravit adulteri. Sed 
quid agamus inter anxia et incerta deprehensi? Recipiat nos pro remediis 
exosa navigatio, lassatae manus rudentibus stupea rursus vincula meditentur; 
haereat clavis dextera,
ut frenatae puppis per gubernaculum jura moderetur; depictus sideribus 
axis reddatur aspectui; dispositionis nostrae itinera noctium dirigantur 
indiciis. Sit solatium luminibus meis, si profanati non videatur terra 
conjugii: fugiamus patriam, in qua tale effectum est matrimonium nostrum, 
quod et amisisse pudeat, nec audeant vota recipere.
        DICTIO XXV. Verba Thetidis, cum Achillem videret exstinctum.
        ETHICA SECUNDA.
Intercepta est pio quaesita fraus materna consilio. Invenerunt Achillem 
nostrum fata et ab alia natura subreptum, nec profuit quod sexum quem ei 
origo dederat astutia commutavit; feminam diuturnitate non didicit, et 
viri fortis animum mollis consuetudo
servavit. Quis credat inefficacem fuisse provisionem, quam et dea et mater 
invenit? Non est praemium immortalitas, quam nec genitrix transmittit ad 
sobolem, nec per eam quod filium casibus furetur occurrit. Ut nunquam doloribus 
subducamur, numina sumus. Quae est ista conditio, quando de penetralibus 
viscerum nostrorum quod letho serviat exhibemus? Coelicolum potentiam aut 
liceret posteritati conferre quod possidet, aut caris descendentibus pro 
lamentationis termino daretur occumbere. Inferiores hominibus sumus quibus 
similes paremus: in hoc deterius Parcarum ludibrio subjacentes, quia nescimus 
exitia pignoribus obligatae. Superorum maxime, aut prosapiem nostram subduc 
fortuitis, aut nos pro beneficii
collatione submitte. Liceat pro caro, si non vincimus interitum, vel subire. 
Stat ante oculos meos orbitas, idcirco deterior, quia illam pro aeternitatis 
meae sublimitate praescivi. O lugendam numinum felicitatem, cum illud quod 
de adversis ignorari non licet, non donatur avertere! Recordor praeteriti 
sollicitudinem temporis, et curas meas quibus nequidquam invigilavi reminiscor. 
Quid profuit Stygiae paludis auxilio nati corpus armatum, dum illud quod 
a nobis sumere debuit quaereremus a gurgite? In membris prolis nostrae, 
quem dea tenuit, locus est vulneris. Cur non laxioribus digitis lympha 
se miscuit, ut ex toto exclusisset ictus superis unda sublimior? quid etiam 
juvit Chironis elegisse magisterium, qui aetatis lubricum doctrina solidaret? 
Credo
diversis institutionum callibus, ut bellum filio placeret, invenimus: apud 
monitorem fortissimum actum est ut vires quae sequebantur tconsilia non 
haberent. Quis miscendum feminarum latebris virum saporem vellet haurire 
certaminis, et inde provideat pignori, unde facit perire quod providet? 
Jam duratas spiculis manus ad calathos frangebamus, et illos humeros quos 
spoliati leonis terga calefecerant, auro distincta vel murice palla claudebat. 
Non facilis transitus fuit, juvenem nostrum puellam post gustum laudis 
imitari; nec astute componitur, quod non in teneris aetatis primordiis 
imperavi. Sed quid transacta recolo, cum animum futurae calamitatis pulset 
immanitas? Video Trojae fumantis excidia, et statu eam manente subversam; 
video Hectoris praelia acerba Grajugenis, qui idcirco crevit opinionibus, 
ut soboli meae, dum
occumberet, triumphi crescat ad pretium; raptatum quadrigis adhuc bellaturi 
corpus agnosco, et Achillis mei minui commodis, quod de pondere decrescit 
exstincti; video, quod irae proficit, perire compendio. Sed quid his laudibus 
pascor orbanda? reliqua silentio tegam, ne ante doloris tempus narratione 
conficiar. Habeat consolationem de taciturnitate aeternitas nostra, quam 
non habet de natura.
        DICTIO XXVI. Verba Menelai cum Trojam videret exustam.
        ETHICA TERTIA.
Etsi gravibus dolorem meum raptor inflammavit incendiis, etsi pertulimus 
faces injuriae, debito tamen rogo immensi auctor sceleris cum conjuncta 
sibi universitate consenuit. Pene felix contumelia est quae
talem meretur, etsi cum maximo sudore, vindictam. Quis respuat suscipere 
necessitatem triumphi termino concludendam? sapor sequentium amaritudinem 
rei praecedentis excludit: dulce fit quod doluimus, quia doloris nostri 
poenitet provocantes. Abductae mulieris turpiter occasio nostri exstitit 
mater augmenti; peperit a nobis sequestrata uxor imperium, et de adulteri 
complexibus nobis edidit patriam quam tenemus: qui riserunt caelibem, videant 
superba hostium colla calcantem. Habuimus conjugem honestis per longum 
moribus institutam, alieni ignaram contubernii, quae non optaret desiderare 
quod non licet. Non illam usus praecipitavit in vitia; sed scelerati praedonis 
impulsu secuta est Paridem voluntate captiva.
Nunquam ad hoc illam erexit forma conscientiae, ut se crederet adamari: 
quia, ut confidimus, turpissimis sunt moribus quae pulchras se esse meminerunt. 
Talis ultio decuit magna peccantem; funditus procubuit, qui sibi venerandae 
sumpsit culmen uxoris. Talibus utere, adulter, hymenaeis. His te Alecto 
pronubum sectatur insignibus; et placari nos sic convenit, et Paridem sic 
perire. Dictavimus matrimoniorum jura non sermone, sed gladiis, praesumptionum 
segetem ultrici falce vastantes. Multis ad conservationem proderit, nos 
perdidisse conjugium. Dicite, quae ubicunque accepistis nomen uxoris, si 
non, quotiens vitia subripuerint, Menelai et nomen et virtus occurret. 
Quibus non est in studio pudicitia, erit, ni fallimur, in necessitate; 
et par per omnes
disciplina servabitur, ubi unam formam et volentes custodiunt et coactae.
        DICTIO XXVII. Verba Junonis cum Antaeum videret parem viribus Herculis 
exstitisse.
        ETHICA QUARTA.
Tandem aliquando qui judicio nostro responderet inventus est, qui de inimico 
nostro, et dum vincitur, triumpharet. Herculeae vires, nisi eliserint, 
non jacebunt: quem providimus, et de casibus est superbus. Stat propriis 
magnus viribus, sed erit maximus per ruinam. Nescio utrum Hercules valeat 
par esse, vel si Antaeum non liceat ulla ratione prosterni: at si hosti 
nostro blanditur adversitas, nos ad laureas pervenimus. Scimus futura, 
sed convenit superos loqui
quasi humana mortalibus. Provideat Hercules quid eligat esse faciendum. 
Vincendus est congrediente inimico, vincendus est et jacente. Qui venena 
lusit in cunis, qui pacavit Erimanthi nemora, qui cervam velocitate praecessit, 
optionem habeat quid sequatur: aut hostem periturus dejiciet, aut si certamen 
metuerit, cum suis cautibus jam sepultus. Lernaeum periculum, nisi fallor, 
orietur de consummatione certaminis. Quis non credat nihil superesse quod 
peragat, cum humi fusus aspicitur? At nostrae partis intentio de oppressione 
suscitabitur, et augmentandi roboris causam feliciter pro inimico perfuncta 
res suggeret.
        DICTIO XXVIII. Verba Didonis cum abeuntem videret Aeneam. Nec tibi 
diva parens generis.
        ETHICA QUINTA.
Quantum docet inclementia, perdidisti testimonium generis, quod opinione 
mentiris. Constat Veneris non
esse filium nil amantem: ordo rerum est ut prosapiem mores annuntient, 
et quo quis auctore in lucem venerit, ejus facta sectetur. Diva Idaliae 
nescientem respondere beneficiis non agnoscit. Non fama filios, sed conversationis 
monstrat aequalitas: si diversa sit conscientia, vix credenda est esse 
soboles quae vocatur. Te potius Caucasei rigoris praerupta genuerunt, aut 
conceptum in recessibus montium saxea alvus effudit: et ne dira nutrimentis 
natura mollesceret, eripientes salutem Cytheris Hyrcanae tigrides alimenta 
praebuerunt: nutrivit te illa feritas quae trucidat. Nam quid mihi dissimulatione 
pollicitor? aut quid sperando meliora sustentor? Non reddidit fletibus 
lacrymas, quas ejus amore torta fundebam: non gemitus meos propriis mens 
cruenta est consolata
suspiriis. In doloribus meis, quod unicum est remedium, non exhibuit pari 
dolore collegam, quia pene solus est in aetate terminus invenisse participem. 
Sed quae eloquar nescio, quae re inquam. Haec nec dexter Junonis oculus, 
nec summi Tonantis patietur aspectus, ut pro tot impensis sequestratione 
consumar, nec aliud pietate promoverim, nisi ut merear non amari. Heu fides 
ab universis proturbata mortalibus, et quod hactenus numinibus homines 
jungebat, expulsum! Suscepi miseranda naufragium, et ejus ditioni reginam 
subdidi manente felicitatis sorte captivam: feci ut ageret dominum profugus 
imperator. Nunc furore succensa discrucior, quare possessor me deserat, 
ingemisco. Ergo Apollinis vocatus auguriis abscedis, et sortis Lyciae casum 
certis et
apud te jam manentis praeponis imperiis? Scilicet coelestibus crudelitas 
ista procuratur auctoribus, et interpres superorum ad hos hominem compellit 
excessus, ut diligentis littora quasi solum hostile diffugiat; ut per tempestates 
salutem prodat, qui solum fugit affectum. Vade, ulterius non morabor. Habet 
vindictam mei via qua deseror, habebit pelagus in furore judicium; raucos 
tumentium procellarum aestus exaudiam; vocabis inter pericula Didonis nomen, 
quae et fuit portus, et praebuit: aut certe, quod timeo, ne dum vindicor 
me vivente moriaris, eventum expetitae navigationis post usuram lucis agnoscam. 
Vide sceleribus indebitam mercedem; perire innocens ante cupio quam merentem.Durus 
et indomitus Veneris se semine cretum
Jactat, et abjurans collaudat stemmata divae.
Edidit ergo Venus fugientem nomen amoris,
Pectoris et rabidi fudit clementia virus.