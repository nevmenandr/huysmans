######################################################################
        Praeceptum
Nulli dubium est, hominem qui carnalis concupiscentiae illecebras sacri 
amator instituti, magistra vivendi arte domuerit, et praeceptorum falce 
coelestum erraticos palmites de conversationis suae radice sustulerit, 
vitali traditurus incendio, fructuosa plantaria ad supernum fovere valitura 
compendium, unde annuas divina jussa capiunt pensiones, et eum sicut sinceritate 
innocentiae, ita opinionis luce gratulari. Nec bonorum facem meritorum 
maledicentis credendum est exstingui posse conflatu: quomodo et si dente 
tangatur invidi splendor vitae, umbram venenatae oblocutionis excludit. 
Auctorem repetunt tenebrae, quae ad involvendum jubar aptantur: nitorem 
siderum nox infusa non obruit: ad genium claritatis proficit cum obscuritate 
conflictus: lunaris globi
ministerium die recedente plus rutilat, et placet suo lumine, dum fugat 
alienum. Sub externum jus non mittitur, qui lucem facere, ut auctor, assumit. 
Sed quomodo noxiae mentes definitis se aestimant senioribus non teneri, 
putantes prophetarum praecepta dicentium: Os detrahentis eradicabitur, 
cum aetate veterescere; et valetudinem non habere per tempora? quasi novellis 
tantum timor debeatur statutis, et ad poenam reos lex annosa non teneat: 
cum temporum operator Deus, prophetae usus officio, et antiqua jusserit, 
et moderna disponat; et unus atque idem boni fabricator instituti, circa 
homines quod praemisit in parentibus, servet in posteris. Sed ad propositum 
revertamur. Exercentur quidem sanctae animae sermonibus aemulorum, et ad 
gloriae augmenta
deputant, quidquid contra earum meritum accusator ingesserit: sicut doctor 
gentium clamat, homines oblocutionibus exerceri. Ut solent arbores quae 
ad terrae penetralia validis radicibus pervenerunt, despicere flabra ventorum, 
et certamina procellarum stabilitate propria animante contemnere: sic illi 
repudiantes superstitiosi quae impacta fuerit caligo figmenti, per sudum 
radios bonae conversationis ostendunt. Nam dum quis illorum objectis, conscientia 
teste, congreditur, ad triumphi spem interna
aestimatione percurrit. Nos tamen quos pastoralis cura constringit, quibus 
tuendarum commissa est animarum diligentia, ne summorum quispiam minimorumque 
dispereat; maxime cum mali ipsius recens oculis offeratur exemplum, cum 
apostolicae sedis praesulem, et omnium pene Ecclesiarum gubernacula tractantem, 
per proximi tumultus incendium inimicorum rabies tali ore momordisset, 
et in ruinam suam aliquorum furor sine justa indignatione surrexerint. 
Hanc ergo volentes morborum desecare perniciem, ne in locum iniquae assertionis 
nostrorum aliquis negligentias aucupetur, et similitudine veritatis ad 
impugnationem fultus occurrat: qui, ut aiunt, viva hominum testimonia non 
formidant, dum quod nefas dictu est, convicti loco deputatur incautus,
et fecisse scelus creditur, qui potuisse facere perhibetur. Nemo Dei oculos, 
quam hominis, judicat plus timeri: errorem creditur fovere solitudo, et 
profundam nequitiam incomitatus admittere: quasi coelo facinora penetralibus 
inclusa non pateant, et vindicari malum non queat, quod homo non respicit: 
credentes quod rem studii possint deputare necessitati: et dum homo homini 
custos est, alio maledicendi ordine, pudicitiam valeant accommodare formidini. 
Nos quidem vel ex una parte carpendi occasiones incidimus: nos supernae 
memores disciplinae, qualemcunque sacerdotalem dexteram volentibus perire 
porrigimus; et a ruinae praecipitio diabolicis actos stimulis retardamus: 
ut discant loquaces, vel post decreta praesentia religiosum
amare silentium.
Nullum ergo sacerdotum, antiquis et modernis legibus obsequentem, nullumque 
levitarum, sine bene probata volumus in quocunque loci manere persona: 
vel quem substantiae exilitas non permiserit habere consortem, ipse concellaneus 
fiat alterius. Publicum sit apud religiosos omne quod geritur; clandestina 
repudietur obscuritas; multos habeat actuum conscios, qui Deo debet innocentiam. 
Videant aemuli, quia qui testes adhibet, vult probari:
male deprehensa judicetur conversatio, quae non optat agnosci. Certe vel 
si mens sit recti conscia, vindicta dignus est, qui alii existit causa 
periculi: dum enim suspicionibus patefacit accessum, fit fraterni origo 
discriminis: et qui peccandi fomenta tribuit, ipse jugulum mortis impingit, 
ut ait divinus et beatus praeco: Noli detrahere, ne eradiceris. Confessor 
Ambrosius: Multi non dederunt errori locum, et dederunt suspicioni. Suspicio 
ista est interitus suspicantis, et quam non caret peccato qui dederit. 
Unde mansuro cum Dei et Redemptoris nostri ordinatione constituto sancimus, 
apostolicae sedis beati
Petri, vel praesulis ejus auctoritate papae subnixi, quae vitia desiderat 
radicitus amputari, ut nullus religiosorum de memoratis ordinibus, aliter 
quam praefati sumus, audeat conversari; vel quicunque praesumpserint, cum 
amissione pudoris honorum damna sustineant. Quomodo grande malum est, dicatam 
Deo personam salutaribus monitis non parere. Nullus secum extraneas habeat 
mulieres praeter personas canonibus designatas; ne agendo taliter, etiamsi 
vita sit innocens, damnum opinionis incurrat.