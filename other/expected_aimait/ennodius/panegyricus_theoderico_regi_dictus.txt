######################################################################
        Panegyricus Theoderico regi dictus
Illum, princeps venerabilis, in laudibus tuis proscribat professio, illum 
a praeconiis propositi repellat consideratio, quem a defensione tua aliquod 
subtraxit officium. Refundat tibi generalitas rebus obligata sermonem, 
dum inaequalis vicissitudo compensat laudibus quod adepta est de sudore. 
Armis tuis libertas obnoxia, quod solum potest, hilaritatem didicit annuntiare 
praeconiis. Tuum est, inclyte, devotioni pretium dare, quam intelligis 
vires subditorum non
posse transcendere: erit dispensationis sacrae dilamulis aestimare quid 
exigas, in quibus cognoscis totum tibi militare quod praevalent. Propriis 
majestas tua oblationem litterariam dignetur altaribus: quia ne senescat 
claritudo operum, advocanda sunt linguarum exercitia: quid egeris, ne vetustas 
sibi vindicet, obliget catena referentum: disciplinarum enim quietem vos 
tribuetis, per quas vobis continget aeternitas. Nihil amplius coelestis 
dispensator arcani
ab humanis poscit ingeniis, nisi ut intelligant, quo veniat auctore quod 
sapiunt. Inter Deo proximos agnovisse qui praestitit, reddidisse est beneficium: 
quod descendit a superis, sola hymnorum licet mercede taxari: fabricator 
mundi ad potiora munera modulatis invitatur eloquiis. Dicite, si non praemii 
loco opifici suo lingua blanditur. Jungitur, quod de sacrario mundi pectoris 
laudatio debet principalis effluere: nec solum linguae nitorem postulat 
commemoratio numinis tui, bono asserenda conscientiae. In divinis obsequiis 
feriato ore peragit mens serena sacrificium: actuum munitus claritate, 
in aetherio cultu etiam mutus obsequitur. Ergo et me titulus qui obstare 
putabatur, invitat; utinam mundior professio habeat concordiam cum secretis, 
ne dissentiat
splendor cordis a corpore.
Salve nunc, regum maxime, in cujus dominio saporem suum ingenuitatis vigor 
agnovit. Salve, status reipublicae: nam nefas est, separatim a te simul 
collata narrare, et unius bona temporis verborum divisione discernere. 
Si bella regis mei numerem, tot invenio, quot triumphos: congressui tuo 
nullus hostium, nisi qui laudibus adderetur, occurrit: militavit tropaeis, 
qui restitit voluntati: nam semper aut pietati tuae peperit subjectus gloriam, 
aut qui praesumpsit tela, virtuti. Qui te in acie conspexit, superatus 
est; qui in pace, nil timuit: nec promissio venerabilis claudicavit inter 
prospera; nec passus est moram vigor in praeliis. Callis tuus multo vallatus 
obstaculo, et quotidianas victorias vidit, et profectionis
detrimenta non attulit: sic inimicorum interclusus agminibus, ut negaret 
accessum: sic tuo patefactus impulsu, quasi hostium providentia nil noceret. 
Haec si felicitati tuae ascribenda sunt, est plena dos principis: omni 
honore angustior, si labori. Prima dextris ominibus contra naturam certamina 
suscipiens, ne resistendi spes relinqueretur inimicis, varias tibi loco 
principe coeli leges, terrarum munimina, fluminum superbia subdidisti. 
Mentior, si unquam dispositis tui impedimentum exhibuit ardor, aut frigus: 
si tumore gurgitum, si bibendi necessitate constrictus es: si Alpium juga, 
connexis poli sublimitate sociata, cursibus tuis attulere tarditatem. Nescierunt 
resistere, quos devictis locorum munitionibus invenisti: quia securos faciunt 
interrupta,
quos protegunt; et laxatis in otio animis vivunt, qui tutiora possederint. 
Adversus te nec campestris habitatio pares protulit; nec quos amplexa sunt 
invia, nisi exstiterunt supplices, a depraedatione subduxit. In possessione 
tua positus sine formidine divitias indicavit: nec rebellem juvit, si pauper 
innotuit:
nemo indignationi tuae nisi humilitate subtractus est; cum in sociorum 
profecisset numero, qui rogavit. Non tibi ignotus est algor Scythiae: non 
Meroen, aut anhelum aestibus Cancrum, ut alterius possessor orbis, ignoras: 
didicisti universa subigendo, quae nobis vix auditu patuerunt. Haec quidem 
majora sunt homine: sed qui ad mundi paratur gubernacula, necesse est ut 
universis veniat cardinibus institutus. Nimis velociter tempus maturae 
laudis arripui: et quasi non in primordiis fluvius etiam torrentis fatiscat 
ingenii, sic per narrationis famem fruges perfectae aetatis invasi. Laurearum 
ordines quaerit, qui et celeritate earum superatur et numero. Citius a 
te, invictissime, insignia quae reteximus impleta sunt, quam dicantur. 
Quis ferat in gestorum suorum elocutione
torporem, quem in actione non pertulit?
Educavit te in gremio civilitatis Graecia, praesaga venturi: quem ita ingressum 
vitae limen erudivit, ut dum adhuc de puero haberet hilaritatem, mox eam 
sequeretur securitas de tutore. Adhuc in cano flore degebas adolescentiae, 
nec virtutum messem lacteus ante experimentum culmus attulerat: adhuc blanda 
erat imago pubescentis, nec cingens faciem lanugo vestibat: quando aevi 
purpura et flosculus supervenientis imperii promittebat sollicitis de gratiae 
commutatione terrorem, cum in probationem roboris et clementiae tuae ruptis 
vinculis furor emicuit: et evisceratas diuturna quiete mentes occasionis 
pabulo subjugavit. Pulsa est extemplo principalis urbe reverentia, et in 
vacuam possessionem nullo ascitus
sanguine tyrannus accessit: qui aula potitus, definivit, postquam metu 
hostes suos debellaverat, nihil superesse quod gereret: cum animos tuos 
sine annorum suffragio impulit lux naturae, ne aut causa melior te coram 
posito subjaceret: aut non beneficium necessitatis tempore redderes, quod 
pacis acceperas. In ipsis congressionis tuae foribus cessit invasor, cum 
profugo per te sceptra redderentur de salute dubitanti. Ventilemus historias, 
interrogentur annales: apud quos constitit, refusum exsuli quem cruore 
suo rex genitus emerat, principatum? Castrensis gloria turmarum participatione 
dispergitur: nec ad unum referri potest quod venerit collatione multorum. 
Singularis boni fructus est ambitionis refrenatio: illo maxime tempore, 
quo sine opinionis
damno possis acquisita retinere. Par te, inclyte domine, laus respicit 
donati diadematis et defensi. Si te illarum rector partium non amavit, 
perculsus praefuit reipublicae: si dilexit, obnoxius: usus es in tuorum 
fide meritorum teste purpurato.
Jam tunc in jus tuum se palatia ipsa contulerant.
nemo credidit, non te posse ad quem voluisses transferre, quod reddideras. 
Sed parcus in exigendis praemiis, quasi sufficerent ad vicissitudinem operum 
tuorum, fasces accepisti: non quo tibi accederet genius de curuli, sed 
ut de te pretium palmata mereretur. Quis hanc civilitatem credat inter 
familiares tibi vivere plena exsecutione virtutis? Ille annus habuit consulem, 
qui rempublicam non tam sollicitudine, quam opinione tueretur: quo in segmentis 
posito, quae ab hostibus sumpta fuerunt arma, tremuerunt. Quando talis 
contigit sorte lictoris, qualem dedit ab ipsa mundi infantia regum examinata 
claritudo? Nolo per casus errare dominatuum: in tuo stemmate probati sunt, 
qui reperti. Serranum scipionibus aratra pepererunt: qui dum grandia sulcis 
semina commendaret,
honorum ei messis oborta est. Sed minus diligo prospera, quae sumunt a 
desperatione principium: vix paucos contigit degenerare nobiliter, cum 
familiae tuae debeas actus generis nobiliter custodire. Quid mihi, vetustas 
objicias agrestia membra paludamentis decorata? Ego tibi, quod admirationem 
vincat, oppono principem meum, ita ornatum, ut eum non liceat improbari: 
ita agere, quasi inter imperatores adhuc precetur adjungi.
Sed quid faciam, cui fecunda actuum tuorum seges occurrit, ubi universa 
eligentem superant? nescio quas aristas horreis inferam, quas relinquam. 
Stat ante oculos meos Bulgarum ductor Libertem dextera tua asserente prostratus: 
nec exstinctus, ne periret monumentis; nec intactus, ne viveret arrogantiae:
in gente indomita domesticus astipulator superfuturus roboris tui: qui 
si sufficiens letho vulnus excepisset, personam viceras: quod in luce substitit, 
submisit originem. Haec est natio, cujus ante te fuit omne quod voluit: 
in qua titulos obtinuit, qui emit adversariorum sanguine dignitatem: apud 
quam campus est vulgator natalium. Nam cujus plus rubuerunt tela luctamine, 
ille putatus est sine ambage sublimior: quam ante dimicationem tuam non 
contigit
agnovisse resistentem: quae prolixis temporibus solo bella consummavit 
excursu. Hos non montanae strues, non fluminum objectio, non negati egestas 
alimenti in artum necessitatis lege continuit; dum credunt satis esse ad 
delicias equini pecoris lac potare. Quis ferat adversarium, qui pernicis 
jumenti beneficio currit et pascitur? Quid quod et illis animalibus indicunt 
studiosae famis patientiam, per quae esuriem vitare didicerunt? quemadmodum 
fit, ut jejunae cornipedis sessor visceribus cibos extrahat, quos illa 
ne conderet, diligentia instruente prospexit? His ante mundus pervius esse 
credebatur: nunc illam sibi tantum orbis partem interclusam aestimant, 
quam tueris. Cursim multa transcendo; ne pigrioris stellae vitio serus 
advenias: ne Romanae fax curiae diu in
umbram coacta tardius elucescat. Inter vitae tirocinia et triumphorum maturitatem, 
pectori sacro affectum nostri coelestis favor infudit. Jam diuturnae quietis 
dispendio, per gubernantum vilitatem potens terra consenuerat: jam attulerat 
publicis opibus pax intemerata defectum: cum apud nos quotidianae depraedationis 
auctus successibus intestinus egeret populator: qui suorum prodigus, incrementa 
aerarii non tam poscebat surgere vectigalibus, quam rapinis: saevientem 
ambitu pauper dominum odia effusione contraxerat: sed nec defrudatis viribus, 
quod minuebat opulentiae, jungebatur affectu. Tunc enim aulae angustia 
in artum res privatas agitabat: nec micare usquam scintillas famulantum 
exstinctus tyranni fomes indulserat. Metuebat parentes exercitus,
quem meminisse originis suae admonebat honor alienus: nam ire ad nutum 
suum legiones, et remeare pavore algidus imperabat. Suspecta enim est obedientia, 
quae famulatur indignis: et quotiens praelatos convenit conscientia stirpis 
ultimae, et illud metuunt, quod timentur. Nata est felicis inter vos causa 
discordiae, dum perduelles animos in propinquorum tuorum necem Romana prosperitas 
invitavit. Generata est ab invalidis causa certandi, et ne vel a negotio
perituris veniret fiducia, pars fugacium praelia concitavit. Tunc a te 
commonitis longe lateque viribus, innumeros diffusa per populos gens una 
contrahitur migrante tecum ad Ausoniam mundo, nullus praeter parentem iter 
arripuit. Sumpta sunt plaustra vice tectorum, et in domos instabiles confluxerunt 
omnia servitura necessitati. Tunc arma Cereris et solventia frumentum bobus 
saxa trahebantur: oneratae fetibus matres inter familias tuas oblitae sexus 
et ponderis, parandi victus cura laborant. Tunc in campo hiems et jugi 
pruinarum candore velata caesaries, barbam stiriis implicuit crine possesso. 
Nam quod diligentius indumentum matrona neverat, durante gelu, ut adhaereret 
corpori, frangebatur. Pastum agminibus tuis aut indevotae nationes, aut 
educata
lustris fera suggessit.
Inter haec, quae tibi cum glacie aut ardore cesserunt, unam certaminis 
tui lineam summotenus libet attingere. Ulca fluvius est tutela Gepidarum, 
quae vice aggerum munit audaces, et in jugorum morem latus provinciae quibusdam 
muris amplectitur, nullo ariete frustrandis. Ad hunc te callis tui rigor 
adduxit: ubi pro legatis et gratiae postulatione, obsistendi animo gens 
diu invicta properavit: cum pene cohortes tuas ante inimicos famis necessitas 
obsideret. Dic quaeso, clementissime domine, quid praeter te spei erat 
residuum in populo arenae aut sideribus comparando? Instantibus Gepidis, 
amne, pestilentia, iter quod declinasset fugiens, contra nudatos vagina 
gladios transvolasti: nullius inscii mersa coeno haesere
vestigia: nullus vitae prodigus periculum ignarus incurrit. Vincitur humanae 
mentis auctoritas praevisione discriminis: labascit fortium conscientia, 
quotiens formidanda oculis ingeruntur. Stetit ante indomitam juventutem 
certa de mortibus optio, cum nulla videretur securitas de salute. Quid 
Catonem extulistis prisca monumenta, quod per Libycas Syrtes duxit exercitum, 
dum humanas neces ludibria faceret esse serpentum: vel cum sine virtutis 
pretio educatum coeli vaporibus veneni frigus expertus est? Neminem contigit 
chelydros ante videre, quam exitium: dum per flamen prodigiosum et corporis 
fabrica, ut assolent animae, in auras evolaret. Non cum viri fortis laude 
perimitur, qui unde venit nescit occasus. Nec illius militis cuneis tuis 
fortitudo comparanda est;
nec par est in duce sapientia. Illum civilis belli furor agitabat; te orbis 
domina ad status sui reparationem Roma poscebat. Sed quid differo, quod 
tibi eventus dexter exhibuit? Cesserunt confertissimis hostium tuorum turmis, 
quos ulterior ripa susceperat. Urgebantur telis, quos vorago aut irruptio 
non tenebat:
jejunas pectorum crates acta validioribus lacertis lancea transmeabat: 
cum inter naufragia terrena, et cruoris undas, invictissimus ductor apparuit, 
tali muniens astantes alloquio: « Qui in hostili acie viam desiderat, me 
sequatur: non respiciat alterum, qui dimicandi poscit exemplum. Virtus 
multitudinem non requirit: ad paucos vadunt bella; bellorum fructus ad 
plurimos. De me aestimabitur exercitus: et in his quae gessero, gens triumphat. 
Attollite signa per quae ne lateam, providetur: noverint quem petant aut 
cujus jugulis acquiescant. Qui congressu meo occurrerint, nobilitentur 
exitio. » His dictis, poculum causa poposcit auspicii, et laxatis in praelium 
habenis, effusus est. Ut torrens sata, ut leo armenta, vastasti: nec concurrens 
quisquam substitit, nec evadere potuit
insequentem. Portabaris per universa, jam deficientibus telis, adhuc ira 
crescente. Extemplo Gepidarum versa conditio est: palantes visi sunt mutata 
sorte victores. Nam tu, venerabilis, qui incomitatus gustum luctaminis 
arripueras, vallatus millibus incedebas. Caesa est multitudo adversaria, 
donec paucos eriperet nox vicina: dum ad vaga horrea copiis urbium referta 
veniretur: quae non solum satisfacerent necessitati, sed sublevarent inter 
deliciarum secunda fastidium. Ita prosperis tuis militavit adversitas: 
et contra famem tuorum esuries pugnavit hostilis: vicit inediam inimica 
congressio: nec redisses ad valetudinem, si certamina defuissent. Haec 
de innumeris actibus in ordinem digesta sufficiant. Transeo Sarmatas cum 
statione migrantes, et plebem conflictuum
numeratam sileo de tropaeis.
Tibi cum rectore meo, Odovacar, occurro qui universas contra eum nationes, 
quasi orbis concussor, exciveras. Tot reges tecum ad bella convenerant, 
quot sustinere generalitas milites vix valeret: deprehensum est varias 
esse mentes coacervatae multitudinis, nec spem victoriae venire de numero. 
Adhuc tuorum dextrae de praecedenti tabe titubant: nec peragebat votivos 
impetus membrorum imbecillitas: sufficit tamen unum velle pro viribus, 
et indiscretum consilium de inimicis loco roboris attulit ultionem. Non 
te castra longo munita tempore; non fluminis profunda tenuerunt: datum 
est hostibus tuis vallum construere, non tueri. Repente aequora fugacium 
discursus obnubit, per quae superandam domesticam
tempestatem abeuntibus indixisti: interea acies tuae aspectu consummant 
praelia, non labore. Illic tibi fores reseravit felicitas, manifesto detegens, 
quod qui primore loco cesserant, secunda eos luctamina non manerent. Sed 
instruxit rursus in deceptione
sui mens vaga conflictum: dum apud Veronam tuam apparatum nubeli laxis 
manibus pugna instruebatur impendiis. Nihil fortius adversariis tuis ante 
aciem: sed cum belli cecinerunt classica, nihil infirmius: maxima in luctaminis 
promissione virtus, et si sufficeret lingua pro dexteris, copia summa verborum. 
Electus est locorum situs, non tam congressui utilis, quam pavori: providentes 
ne ascriberetur casui prima etiam discessio perfugarum, et tamen reipublicae 
candida fortuna perurgebat, ne coepto desisteres. Itineris tui permensus 
intervalla, conspexisti ignes hostium astrorum more rutilantes: ut si aliquando 
tibi fuisset nota formido, in abruptum te pendere didicisses. Nunquam animi 
tui status, aut secundarum rerum tumore elatus est, aut dubiis acquievit. 
Instabat
certandi dies multis tenebras allatura. Cum primum aurora bigis in croceis 
ortum jubaris indicavit; cum de oceani lymphis solis flamma surrexit: jam 
raucum buccinae concinebant, jam te sui oblitus quaerebat exercitus. Qui 
dum munimentis chalybis pectus includeres, dum ocreis armarere, dum lateri 
tuo vindex libertatis gladius aptaretur, sanctam matrem et venerabilem 
sororem, quae ad te diligentiae causa convenerant; dum inter spem et metum 
feminea sollicitudo penderet, dum de eventu attonitae vultus tui sidere 
pascerentur, talibus alloquiis confirmasti: « Scis, genitrix, partus tui 
honore universis nota nationibus, quod natalis mei tempore virum fecunda 
genuisti: dies est, quo filii tui sexum campus annuntiet: telis agendum 
est, ut avorum per me decora
non pereant: sine causa parentum titulis nitimur, nisi propriis adjuvemur. 
Stat ante oculos meos genitor, de quo nunquam fecit in certamine fortuna 
ludibrium: qui dextros sibi ipse peperit valetudine exigente successus: 
hoc oportet duce contendi, qui omnia incerta non timuit, sed ipse sibi 
secunda conscivit. Vos tamen elaboratas vestes, et liciorum tormenta devehite: 
cultiorem me acies suscipiat, quam festa consuerunt: qui me de impetu non 
cognoverit, aestimet de nitore. Invitet cupidorum oculos honor indumenti: 
pretiosior species feriendos exhibeat: habeat laboris solatium, cui jugulum 
meum fortuna praestiterit: inhient jacenti splendori, quos non contigerit 
videre pugnantem. » His dictis, excepit te tergo sonipes, lituorum desideriis 
inquietus. Sed dum indulsisti
affatibus, inimica legiones tuae premebantur instantia. Dedisti inertibus 
fiduciam, dum moraris: et hoc credo provisione coelicolum, ne deberetur 
multitudini, quod vicisti. Protinus adventum tuum indicavit hostibus populus 
occisorum: exsecutorem prodidit caedis enormitas. Sed nec illis remedia 
defuere consueta. Continuo alas quas tribuit formido, sumpserunt: cursu 
praepeti interitum mortis eligentes. Qui me veritati nescit obsecutum, 
Athesis undas videat tua vice opulentas exstitisse cadaveribus: et
dum tumefaceres gurgites de cruore, in parte alia sistebatur impetus fluentorum. 
Itaque ne ensibus non sufficeres, pro te et lympha militavit. Salve fluviorum 
splendidissime, qui ex majore parte sordes Italiae deluisti, mundi faecem 
suscipiens sine dispendio puritatis. Ecce ille tectus armatis campus enituit 
humanorum ossium candore nobilissimus: habemus, quotiens vetusti doloris 
urgemur memoria, quod tueri. Scenam pulcherrimam servet terra. Sublimes 
tandiu maneat quod passi sunt, quandiu deleat oblivio quod fecerunt. O 
utinam voracibus abripere aliquid bestiis non liceret! Perit desiderabili 
spectaculo, quod acquisiverint furta belluarum.
Illic vellem ut aetatis immemor, Roma, commeares. Si venires lapsantibus 
tremebunda vestigiis, aevum
gaudia commutarent. Quid semper delubris immersa concluderis? Hic actum 
est, ut plures habeas consules, quam ante videris candidatos. Agnosce clementiam 
domini tui: saporem te voluit haurire triumphorum, quam dubia elegit nescire 
certaminum.
Ecce iterum ad deditionem sibi cognitam hostium letho debita pars cucurrit: 
et cum excessissent occumbentes numerum, ad servitium tamen armis instructa 
radiantibus agmina convenerunt. Flexus est animus tuus pronus semper ad 
veniam. Credidisti quod fidem assuescerent magisteria necessitatis, quam 
nunquam exhibuerant studio conciliante principibus. Servavit te, regum 
praecipue, quod abjecisti sacramenti confidentia cautionem. Pependimus 
anxii ne mererentur, quos de hostibus tuis receperas, non
perire. Gratias tibi, mundi arbiter Deus, qui conscientias veterno errore 
possessas ad ultores gladios impulisti. Puderet me recensere levitatem 
originariam, nisi eam viderem tuis laudibus obsequentem. Quid dissimulo 
gesta persequi? Libuit eos rursus tendenti inermem dexteram Odovacri regna 
polliceri. Innotuit illico rebus in luce deprehensis hostilium error animorum. 
Advocasti providentiam actuum tuorum comitem: et ne impunita esset libido 
discurrentium, ultionis vexilla concutiens, fecisti consiliorum participem 
in secretis populum jam probatum. Neminem adversarium agnovisse contigit, 
quod tecum pars mundi potior disponebat. Mandata est per regiones disjunctissimas 
nex votiva. Quis haec praeter supernam voluntatem praestitit, et unius 
ictu temporis
effunderetur Romani nominis clades longa temporum improbitate collecta? 
Hic quo me vertam nescio. Gradum referam, qui suscepi officium laudatoris; 
an arreptum praeconiorum tuorum iter ingrediar? Consumpta res est prospero 
fatalique bello: succisa est Odovacris praesumptio, postquam eum contigit 
de fallacia non juvari. Quid Herulorum agmina fusa commemorem? Qui ideo 
adversus te deducti sunt, ut hic agnoscerent, etiam in propriis sedibus 
quem timerent: egit causas longae quietis tuae furor alienus.
Taceo ubi tibi injuncta est pax diuturna, Burgundio: quando sic foederibus 
obsecutus es, ut deputetur, quod vivis feriatus, constantiae, non pavori. 
Illud quoque quis patiatur notitiae perire, quod bono felicitatis tuae 
concurrentia inter se vidimus tela perfidorum, et inimicas acies te occupatum 
in aliis pia congressione cecidisse? Quotiens tibi vicit qui contra te 
sumpserat vota pugnandi? Dicat Fridericus, qui postquam fidem laesit, hostes 
tuos interitu comitatus est; contra illos arma concutiens, quibus fuerat 
errore sociatus; quando nata est inter sceleratos de hoc quod intelligebant 
se unum velle discordia. Adsit Divinitas, et beneficia sua in aevum producat: 
qua disponente votiva inter reos evenere litigia. Nam Fridericus, postquam 
tibi de adversariis tuis peregit
triumphum, de se praebuit.
Trahit me ad aliam partem venerabilium pars magna meritorum. Video inspiratum 
decorem urbium cineribus evenisse, et sub civilitatis plenitudine palatina 
ubique tecta rutilare. Video ante perfecta aedificia, quam me contigisset, 
disposita. Illa ipsa mater civitatum Roma juvenescit, marcida senectutis 
membra resecando. Date veniam, Lupercalis genii sacra rudimenta: plus est 
occasum repellere, quam dedisse principia. Huc accedit, quod coronam curiae 
innumero flore velasti. Nullum de honoribus tetigit desperatio, quem juverunt 
deprecantem bona conscientiae: nescit de effectu petitionis dubitare, qui 
splendidis inops meritis non rogavit. Aut boni sumus proposito nostro, 
aut tuo informamur exemplo. Creverunt
reipublicae opes cum privatorum profectibus: nusquam in aula tua ambitus 
et opum ubique diffusio est: nemo indonatus abscedit, et nullus incommoda 
proscriptionis ingemiscit. Legationibus tuis inest vigor immortalis; mandatorum 
ordinem digeris, priusquam legatos aspicias: nec replicationibus tuis reperiuntur 
contraria; nec objectionibus facilis occurrit resolutio. Excubat pro armis 
opinio principalis: otia nostra magni regis sollicitudo custodit: nec tamen
desistis castella propagare, curas tuas in longum producens: nec viri fortis 
in te deest securitas, nec cautela metuentis. O geminam in uno principe 
virtutum plenitudinem! quae Dominum resignat auctorem: quia non habet inter 
homines, a quo videatur sumpsisse quod exhibet.
Sed ecce rursus post quietem solidam ad acies verba revocamus: iterum ad 
se tuba vocat eloquium. Sirmiensium civitas olim limes Italiae fuit: in 
qua seniores domini excubabant, ne coacervata illinc finitimarum vulnera 
gentium in Romanum corpus excurrerent. Haec postea per regentium neglectum 
in Gepidarum jura concessit: hinc quotidiana insultatio, et incomposita 
legationum frequentia mittebatur. Urebant animum principis dolosi blandimenta
commenti; et circa alios Gepidas quorum ductor est Gunderith, intempestiva 
Traserici familiaritas. Credebas in tua injuria perire, quia diu licebat 
Italiae possessionem te dominante retineri. Nec sufficiebat consolatio, 
quod eam tu non perdideras: cum immensus esset dolor, cur illam retentator 
non inter dominationis tuae exordia reddidisset: minui aestimas quod non 
crescit imperium. Postquam tamen liquido Traserici patuere commenta, Gothorum 
nobilissimos Pitzia, Herduic, et pubem nullis adhuc dedicatam praeliis 
destinasti: ut si oblatis pactionibus acquiesceret, semel invaso locorum 
potiretur arbitrio. Sed usus inconstantis felicitati tuae obsecutus est: 
fugit sponte aliena, et sine impulsu exercitus tui deseruit quod debebat. 
Continuo Pitzia, qui et de te eventus
utiles sumpserat, et consiliorum momenta librabat, non acquisitam esse 
terram credidit, sed refusam: nec rapinis ut lucrativa populatus est; sed 
dispensationibus servavit ut propria. Quibus ibi ordinationem moderantibus, 
per foederati Mundonis attrectationem Graecia est professa discordiam, 
secum Bulgares suos in tutela deducendo; quibus inter Martios conflictus 
castelli vice usa minitatur. Tunc Mundo credens ad praesidium sufficere, 
si cohortes tuae quid
pateretur agnoscerent, pernicibus nuntiis periculi fidem commisit: qui 
ante defensoris inire pro partibus suis conspexit certamina, quam moliri 
didicisset: tamen enimus Pitzia indomitam Bulgarum juventutem speculatus 
est, ardentes adolescentium impetus potioribus verborum armavit incendiis: 
« Meministis, socii, cujus ad haec loca commeastis imperio: nemo absentes 
credat regis nostri oculos, pro cujus fama dimicandum est; si coelum lancearum 
imber obtexeret, qui fortius telum jaceret, non lateret. Ferro pectora 
immergite, ut veniat de horrore vitae spes manifesta victoriae. Credo regii 
testem roboris jam defunctum; nec superesse qui illis quem habeamus dominum, 
consueverat indicare: aut forte gentem nostram dedignantur aestimare de 
principe. Intelligant
ab eo fluxisse quod gerimus: nec liceat illis, quod rector noster transmisit 
ad originem, uni tantum debere personae. » Haec eloquia lituis commutavit: 
continuo ut assolet ater nimbus tectis crepitantibus procellarum mugire 
discursum: sic se praecipitem plebs Martis immiscuit. Incerta diu conflictus 
lance titubavit: dum par ex utroque latere pugnandi surrexisset asperitas. 
Concurrebant duae nationes, quibus nunquam inter gladios fuga subvenerat: 
miratae sunt mutuo sui similes inveniri, et in humano genere vel Gothus 
resistentem audere, vel Bulgares. Interea dum anceps esset fortuna certaminis, 
et pennatae mortes sibi aethera vindicarent, superavit nostri memoria principis, 
dum agerent, ut singulorum apud eum merita campus assereret. Versa est 
in fugam
natio punita gravius, quod evasit: tellus excita tremuit concussione cornipedum: 
cum ingenti lamentatione properabant, postquam viderunt non esse se dubios 
de salute. Coeli arbiter Deus, munera collata multiplica. Illi nunquam 
dubii de triumphis: illi quos suspexit universitas, perditis bellorum signis, 
et perculsi incolumitate discedunt; terque beatos esse clamitantes, quos 
oppetere contigisset. Quid strages militum revolvam, et Sabiniani ducis 
abitionem turpissimam? cum a ratione dividatur, retexere exterminatis patrociniis 
quid evenerit indefenso. Tunc ne videretur celebrandus saeculis Pitzia 
non tam militasse gloriae quam cupiditati, liquit feris aut avibus campi 
laborem, cum jejunum militem opulentis detrahere cadaveribus nihil juberet. 
Sed haec quibus
linguis sufficienter explicanda sunt? qua poterunt facundiae dote reserari? 
Diu tu vicisti in universis congressibus tuis, nunc incipiens in obsequio 
habere victores. Interea ad limitem suum Romana regna
remearunt: dicta more veterum praecepta Sirmiensibus: de suis per vicinitatem 
tuam dubitant, qui hactenus nostra tenuerunt.
Quid castigatas Vandalorum ventis parentibus eloquar depraedationes, quibus 
pro annua pensione satis est amicitia tua? Evagari ultra possibilitatem 
nesciunt, duce sapientia: affines esse meruerunt, quia obedire non abnuunt.
Haec de gestorum tuorum cumulis, major voto quam eloquentia, strictim digesta 
replicavi, melioribus intacta derelinquens. Videro quis me vincat facundia, 
nemo circa te transcendere valebit affectu. Habes hanc, Deo inspirante, 
mansuetudinem, ut te plus credas posse diligentia quam timore. Excellentia 
bona sunt gloriae tuae inserta monumentis, ut cum te reges
metuant, famuli ament: nam quaecunque tibi, metitis subjectorum viribus, 
dari imperas, credis posse denegari. O regem omni tranquillitate compositum, 
qui devotioni nostrae imputat, quod impendimus servituti!
Quid quod a te Alamanniae generalitas intra Italiae terminos sine detrimento 
Romanae possessionis inclusa est? cui evenit habere regem, postquam meruit 
perdidisse. Facta est Latiaris custos imperii semper nostrorum populatione 
grassata. Cui feliciter cessit fugisse patriam suam: nam sic adepta est 
soli nostri opulentiam. Acquisistis quae noverit ligonibus tellus acquiescere, 
quamvis non contigerit damna nescire. Sub te vidimus eventus optimos de 
adversitate generari; et fieri secundorum matrem, occasionem
periculi. Ulvis liberata gratulatur, terram incolens quae hactenus dehiscentibus 
domiciliis solidiori chaenicem mergebat beneficio.
Par fuit etiam, ut eloquentiam laudis praemiis incitares; ne adoreas tuas 
silentio perderemus. Nullarum artium cessat industria: solers ubicunque 
latet inquiritur: magistratum, etiam si longe deguerit, exiget qui meretur: 
nunquam absconditur, quem prodiderit innocentia: dum subtilis arbiter non 
placaris voce, sed actibus. Parentum nostrorum qui occubuerunt, apud te 
bene acta servantur: cujus mansuetudini tuae fides innotuerit, haereditatis 
jure quod auctori debueris, soboli mox refundes. Habemus de majorum obsequiis 
fructum; et tamen de excessibus supplicia non timemus. Finitur indignatio
moderata cum homine; cum propter retributionem quaerat tua pietas successorem. 
Restant adhuc multa quae dicerem; sed inter plures actuum tuorum praecones 
convenit illibatum aliquid reservari. Debent
tibi veneranda studia, quod loquuntur. Amaverunt praecessores tui inscitiam, 
quia nunquam laudanda gesserunt. Sordebat inter aratra facundissimus, et 
quod peritia dederat, vis negabat: muto moerebant auctore tribunalia; nec 
ulla concedebatur palma dicenti. In casum negotiorum nutabat eventus, quando 
litteris genius non dabatur: unus ubique ingenia moeror oppresserat; quia 
atterebant otia eloquentium facultates: pompam seniorum edax negligentia 
possidebat; nec accendebatur tiro aemulatione sectanda. Vide divitias saeculi 
tui: tunc vix fora habuere perfectos: nunc Ecclesia dirigit laudatorem.
Eat nunc, et cothurnatis relationibus Alexandrum jactet antiquitas, cui 
famae opulentiam peperit dos loquentium; ut per adjutricem facundiam videatur
crescere rebus mendica laudatio. Regis nostri merita solatium non postulant 
asserentis: minora sunt ejus veris actibus, quamvis aucta sint veterum 
gesta mendaciis. Simulastis, poetae, grandia; sed fateri vos convenit praesentem 
dominum gessisse potiora. Pellaeus ductor praeconiorum suorum summam Choerili 
voluit constare beneficio: ne fallendi votum multitudo deprehenderet; et 
fieret testis impudentiae, qui adsciscebatur in astipulatione victoriae. 
Nihil detraho senioribus, quos praecipuos habuisset antiquitas, nisi Romani 
nominis erectio te dedisset. Illum verae religionis ignarum obtinuit erroris 
mater inscitia: te summi Dei cultorem ab ipso lucis lumine instructio vitalis 
instituit. Nunquam applicas laboribus tuis, quod eventus dexter obtulerit. 
Scis in te curam penes
Deum perfectionis esse substantiam: agis ut prospera merearis adipisci: 
sed potitus universa ascribis auctori: exhibes robore, vigilantia, prosperitate 
principem, mansuetudine sacerdotem. Quid frustra majores nostri divos et 
pontifices vocarunt, quibus sceptra collata sunt? Singulare est, actibus 
implere sanctissimum, et veneranda nomina non habere. Rex meus sit jure 
Alamannicus; dicatur alienus. Ut divus vitam agat ex fructu conscientiae: 
nec requirat pomposae vocabula nuda jactantiae, in cujus moribus veritati 
militant blandimenta majorum.
Vellem, fateor, ad orationis terminum, victus gestorum tuorum enormitate, 
descendere, et novellas adoreas hebetatus priscorum luce transire. Quemadmodum 
si aetherii axis in numerum redigere ornamenta
voluissem, et Trionum fulgore comprehenso; coeli decorem impotenti lingua 
describerem, cederet divino splendori mortalis obscuritas; jubaris lampadi 
non sufficeret humilium scintilla sermonum: haec me conditio resignat imparem, 
quae testata est obsequentem.
Nam illud quo ore celebrandum est, quod Getici instrumenta roboris, dum 
provides ne interpellentur otia nostra, custodis; et pubem indomitam sub 
oculis tuis inter bona tranquillitatis facis bella proludere? Adhuc manent 
in soliditate virium victricia agmina, et alia jam creverunt: durantur 
lacerti missilibus,
et implent actionem fortium, dum jocantur: agitur vice spectaculi, quod 
sequenti tempore poterit satis esse virtuti. Dum amentis puerilibus hastilia 
lenta torquentur: dum arcus quotidianae capitum neces dirigunt, Urbis omne 
pomerium simulacro congressionis atteritur: agit figura certaminum, ne 
cum periculo vero nascantur. Ad haec quis credat unum pectus posse sufficere, 
ut per procinctus indomitos vincat in praeliis, et agat consilio, ne dimicandi 
causa contingat? Rutilium et Manlium comperimus gladiatorium conflictum 
magistrante populis providentia contulisse, ut inter theatrales caveas 
plebs diuturna pace possessa, quid in acie gereretur, agnosceret. Sed tunc 
feriatis manibus frustra sociae mortes ingerebantur aspectui. Nunquam bona 
sunt, quae a crudelitate
veniunt instituta: ut armarentur contra inimicos animi, prius videre exitia 
suorum. Interea illa congressio (quod docuit exitus) non tam peperit incrementa 
robori quam pavori: inter secundas res didicit imbellium animus, quid timeret. 
Vide adinventionum diversitates pleno calle distantes: illis vera cruoris 
effusio animos a dimicatione submovit: hic adolescentium vigor de imagine 
mentitae concertationis incanduit: quos praecox aetas tot mortes adversariorum 
repositas docuit habere, quot spicula: non per exoticos discursus assueti 
pharetrarum dispendia negligenter effundere; nec in auras exitia manifesta 
torquere, tot exacturi animas, quot tela vibraverint.
Sed inter praeliares forte successus, quibus omnes
instruis, et concilias omina fecunda vincendi, civilitatis dulcedini nil 
reservas. Quis credat heroas tuos peregrinam non respuere, dum sint tranquilla, 
formidinem? Nam indomita inter acies ingenia lex coercet: submittunt praeceptis 
colla post laureas; et calcatis hostium cuneis, quibus arma cesserint, 
decreta dominantur. Solus es meritis et natura compositus, cujus magnanimi 
jussa sectentur. Origo te quidem dedit dominum, sed virtus asseruit. Sceptra 
tibi conciliavit splendor generis: cujus si deessent insignia, eligi te 
in principem mens fecisset.
Sed nec formae tuae decus inter postrema numerandum est, quando regii vultus 
purpura ostrum dignitatis irradiat. Exhibete, Seres, indumenta, pretioso 
murice quae fucatis, et non uno aheno bibentia
nobilitatem tegmina prorogate: discoloribus gemmis sertum taxatur; et quem 
vehementior vipera custodit, lapis adveniat. Quaecunque ornamenta mundo 
obsequente transmissa fuerint, decorata venerandi genio corporis plus lucebunt. 
Statuta est, quae resignet prolixitate regnantem: nix genarum habet concordiam 
cum rubore: vernant lumina serenitate continua: dignae manus quae exitia 
rebellibus tribuant, honorum vota subjectis. Nullus intempestive positum 
jactet: quia quod agunt in aliis dominis diademata, hoc in rege meo operata 
est, Deo fabricante, natura. Illos faciunt tot divitiarum adjumenta conspicuos:
sed hunc edidit simplex, et indemutabilis figura meliorem. Quid cultu laborent, 
qui cupiunt peregrinam obtinere pulchritudinem? Italiae rector in amicitiam 
colligit duo diversissima; ut sit in ira sine comparatione fulmineus, in 
laetitia sine nube formosus. Feriato ore legatis gentium, aut pacem blanda 
promittit effigies, aut bella terribilis. Tantis constans insignibus, quanta 
facerent viritim distributa
perfectos. Sed utinam aurei bona saeculi purpuratum ex te germen amplificet! 
utinam haeres regni in tuis sinibus ludat! ut haec quae tibi offerimus 
verborum libamina, sacer parvulus a nobis exigat similium attestatione 
gaudiorum. Ecce satisfaciens debito et obsecutus officio, orationem meam 
oratione conclusi.