######################################################################
        LIBER PRIMUS.
          EPISTOLA PRIMA. ENNODIUS JOANNI.
Dum salum quaeris verbis in statione compositis, et incerta liquentis elementi 
placida oratione describis: dum sermonum cymbam inter loquelae scopulos 
rector diligens frenas, et cursum artificem fabricatus trutinator expendis; 
pelagus oculis meis, quod aquarum simulabas, eloquii demonstrasti. Deus 
bone, in quantos se usus dives lingua dispergit! Cum voluerit, saevit ut 
bestia, currit ut fluvius, fluctuat ut profundum: et quamcunque fucatis 
verborum imaginibus pingit speciem, veri astipulatione repraesentat. Timere 
te scriptionem, quasi fronte tener, insinuas; dum declamationum
pompam refuga laudis deposcit assertio; et fit avara gloriae, dum pudori 
parcere se ostendit, peregrinam mentita formidinem. Ago at ue habeo gratias, 
quod nobilia rud menta facundiae tuae in amici, quantum aestimas, praeconiis 
consecrasti. Et licet non agnoscam mea esse quae loqueris; religionem tamen 
narrantis amplector, diligentiam pectoris laudo, quam gratiae per sudum 
rutilantis luce dedicasti. Tibi fax ista praetenditur, quam in opinione 
mea blandus elocutor accendis: ego noctem conscientiae meae, etsi non fugio, 
novi tamen aestimare. Graves hiatus patitur alienae gratiae commissa credulitas: 
quanquam omne crimen transeat, qui vult decipere
confidentem. Gaudia tamen mea de te epistolaris alloquii dotibus adimplesti; 
dum novitatem sensuum monstras serenitate sermonum, et veteris decora prosapiae 
novelli vincis nitore colloquii. Sat fuerat parentum tuorum desideriis, 
seniora te familiae ornamenta
aemulari: vincere posse, sicut nemo credidit, ita nullus optavit. Vides 
quantum ad unguem polita conversatio pretiis bene nascentis adjungat? Quod 
jubar sanguinis praestitit, superavit industria castigantis. Credidi votorum 
summam fatigari, si te natalibus reddidisses; illud non expendens, quid 
claritati tuae cohabitator infuderet. Sit forte in aestimatione arbitrii 
mei defraudata cognitio. Neminem credidi ad Olybrium pervenire: quem vicinis 
calcibus pernix insecutor adjunges: beatum facturus nempe, si viceris. 
Deum precor, ut adolescentia in te, quae (perfectionem) primordiis monstrant, 
bonae frugis germina convalescant. Domi habes, unde exhortationis meae
viva sumas exempla. Te pater morum tranquillitate, socer eloquentia similem 
producat. Si me voti reum facere coelestia regna dignantur, unum precor, 
ut mei meminisse digneris: ne illius, cujus perfectionem inter dicendi 
simulacra meditaris, oblivionis quoque par esse contendas. Sed ad epistolae 
morem revertar, quam affectio tua in longum produxit. Salve, mi domine, 
et amantem tui frequentibus cole muniis litterarum; ne amoris contestatio 
sola sicut solet in quibusdam esse, praevii in te putetur exstitisse sermonis.
          EPISTOLA II. ENNODIUS FLORO.
Novi me duram cepisse provinciam, et gravem sarcinam
humeris infirmis attollere, qui sublimitatem tuam, quantum ad me, quietam 
verborum stimulis excitavi. Sic minaces dentes bestias invalida lacessit 
adol scentia: et dum majora viribus provocat, quod evenire optat, spectaculum 
putat esse, non praelium.
Sic mens congressionis ignara certaminibus ante periculum debet affectum. 
Leonis rabiem, et quam Libya alit bestiam, quam te, lingua censeo mitiorem. 
Quae me praecipitavit inscitia? qui animi fervor a cognitione tui peregrinantem 
duxit in devium, ut nescirem quid intentioni lacessitus deberet, qui semper 
contumelias primus incipit, qui injuriarum gymnasiis nunquam meruit posthaberi? 
Clericorum certe exercitatissimus maledictor; qui ad eos semper novelli 
et acuti dentis morsus exhibuit, quem evadere ad unguem ducta vita non 
meruit; cui cessit omnis eruditio; et quasi cometem sidus religiosorum 
fugit universitas. Hunc ergo improbus et fronte debilis excitavi. Hac fiducia 
provocassem ventos ad flandum, ad cursum flumina, Faustum meum ad facundiam, 
qua
te ad garrulitatem loquendi parcus ferratis verborum calcibus animavi. 
Ignosce, quaeso, et quod in aliis vitium putas, taciturnitatem amantis 
sperne: abstine a responsis, provocantem damna contemptu. Tecum decertet 
de mediis curiae finibus eductus, circa Gallum prosapia conticesce, silentii 
tui, si praevales, talione mulcemur. Cave, mi domine, ne incipias minorem 
loquacitate provocando humilis aestimari. Quid enim laboris est, jacentem 
in ea parte superare, et triumphum de eo ducere, qui se ante conflictum 
imparem confitetur? Esto mihi tamen apud dominum Faustum amoris mei fibula, 
si querelas, quamvis angustas, et rusticas, studes evadere.
          EPISTOLA III. ENNODIUS FAUSTO.
Acta est causa desiderii mei beneficio querelarum: meruit impudentia, quod 
negabat urbanitas. Diligentiam sancti pectoris quam artifex silentium tegebat, 
elicui; taciturnitatem quae ad fomenta ardoris mei parata fuerat, terminavi: 
prorogando viles paginas, pretium vincentis accepi. Sic usuram cultori 
vexatis reddit terra cespitibus, et feturam nobilem de singularibus parturit 
gleba germinibus: sic ad vocem unius hominis montium secreta respondent, 
et dum angustus clamor vincitur, valitudinem suam elementa manifestant. 
Evangelicis[1]tali facto obsecutus oraculis, fructum de praecepti sum veritate 
sortitus; cujus declarat instructio, quod pulsanti saepe surgat Deus, et 
tribuat, si non propter meritum, vel propter importunitatem. Facessat posthac 
infidelium
______________________________________________________________________
male cauta discussio: integritati sententiae periculis praesentibus idoneus 
mihi testis astipulor Frequenti oratione optata promerui: concessum est 
precum assiduitati quod negabatur examini. Debeo vobis amicitiam, querimoniae 
meae: quas, dum votis effectum tribuitis, plus amabo. Fuerit licet origo 
vestra a justo dolore veniens; frequenter a vobis, postquam praestitistis,
etiam illaesus incipiam. Delenificam allegationem amplexus epistolaris 
eloquii, ago atque habeo gratias, quod me diu tristium noluistis esse participem: 
fecistis hoc forsitan voto et studio consulentis. Sed ascribo peccatis 
meis, quod majoribus, dum temperatis alloquio, sum jactatus angoribus. 
Mihi uni in adversum provisa contingunt, dum graviora semper in moe ore 
aestimo, quae tacentur: quia credo quod de mediocribus saepe communicentur 
verba languoribus, cum proximitas funeris imperet silentia cito rumpenda. 
Deo gratias, qui ea quae dura aestimantur, clementia bene vertit, et quae 
ex merito nostro ventura collegimus, ex sua facit miseratione transferri. 
Voluissem tamen, talem circa parvitatem meam dignatio vestra tenuisset 
affectum, ut quem comitem saepe
gaudiis adhibuisti, cum eo elegissetis etiam adversa partiri. An putatis 
tale beneficium in acceptum me esse relaturum, si ab aestibus pectoris 
vestri, tanquam male fidelis excludar? Non est, ut video, apud vos mei 
ratio dispensata consiliis. Ego mihi perire gratiam puto, nisi eam rerum 
omnium vobiscum communicatione nutriatis. Desinite, quaeso, in hac mihi 
parte consulere, vestra impendio verba cupienti. Cui si votivi negentur 
affatus, fatiscam, ut terra cui coelo nihil liquitur, nec venas suas succo 
bibuli humoris infundit, unde innatis alimenta culmis exhibeat, et ad falcem 
gravidas aristas adducat. Ut piscis aqua abstractus vitalibus indumentis 
privatus exstinguitur, sic ego subductis alloquii vestri fluentis interimor. 
Quaerant alii quod delectet: ego res ad animam pertinentes expostulo: mihi 
non tam delicias verba vestra
pariunt, quam salutem. Rem fateor nullis coloratam fucis, nullis nebularum 
depictam mendaciis, quia non sum simulandi artifex: decerptum aliquid vitae 
meae censui, dum tacetis. Male vos fideles asseritis, si ad aures meas 
generaliter deflenda per vos deferantur incommoda: quasi nescire alicui 
Christiano liceat malum, cui Roma succumbit. Barbaras nationes, et a nostro 
limite toto pene orbe divisas, continuis haec conjicio lamentis ingemiscere, 
et ad solatium nostrum lacrymas commodare. Hujus rei magnitudo vestra adhibere 
se indicem fugit, ut in perniciem meam fallacium nuntiorum diabolica cum 
securitate vota mentiantur: ut non sit, ad cujus veritatem post fabulas 
redeam, nec qui animum meum veri demonstratione sustentet. Cave faxis, 
mi domine:
vobiscum mihi alia res est: aliud fori jus, aliud triclinii. Audiat te 
quae in conversatione publica didiceris, familia domestica retexentem. 
Subjectorum animos, et fideles, ut putatis, mentes relationum vestrarum 
cibis alite, ne jejuna amicorum corda talibus ferculis impasta moriantur.
          EPISTOLA IV. ENNODIUS FAUSTO
Anagnostici fidem secutus, et suavis orationis sapore provocatus, pene 
vitium credidi rem esse virtutis; et dum plus sermonum diademata credo 
valere quam conscientiam, culpam quam mens non agnoscebat, incurri. Non 
sic servis sibilo artificibus insidiis blandus venator illudit: non ita 
pinnarum mentita formidinem discoloribus fucis ultro expetenda retia manus 
magistra componit: quemadmodum me captum, et sponte capistris ora porrigentem 
magnitudinis vestrae tenuere sermones. Commiss. nescius, vobis impugnantibus, 
diu utrum essem innocens inquisivi. Aliud sentiebam de epistola vestra, 
aliud de proposito meo. Quis rogo fuit patrandi sceleris tam venustus
admissor, qui purgationem crederet, si alieno se fateretur praecepto suo 
militare flagitio, cum nemo de se confesso juste credere possit crimen 
alienum? Sed credo juris et legum expertem fuisse personam, et sola calliditate 
compositam: cui etiam imitandi in scriptione aliena imaginem veritatis 
(usus) indulgeat et proprietatis simulacrum lenocinia pudenda concilient. 
Nolo cujusquam nomen incessere, nec contra conscientiam accusantis subire 
personam: sufficit pudorem meum in statione constitui: alios jactent incerta 
ventorum. Ego tamen, etsi imperare talia calcaribus armatae lectionis adigeret, 
patriarcharum me imitatione defenderem. Furto Jacob primogeniti fratris 
vicit aetatem[2]: cujus beneficio principatum obtinuit, quem natura non 
dederat. David dum
______________________________________________________________________
lustraret[3]devia studio fugae et angusta terrarum, propositionis panibus 
famem depulit; et contra legis vetita quae minores habet aculeos, esuriem 
corporis effugavit. Ego inediam quam de divinis Libris anima impastus conceperam, 
marcentibus diu debui tolerare visceribus, donec concepta lues ad vitalia 
secreta percurreret. Daniel propheta divina dogmata regiis subduxit penetralibus; 
quae ad instructionem suam pudicus et imitandus raptor adjunxit. Quid juvat 
ire per singula, cum ad munimen impugnatae una sufficiat de numeratis persona 
conscientiae? Quae tamen verecundiae suae, et naturali ut ita dixerim debilitati, 
ante necessaria petitione prospexit. Nam et si sum post negationem qui 
me reum fecerim, aestimate. Doctorem Libycum asseritis sublata a se
______________________________________________________________________
pyri poma flevisse. Merito lamentis expiandum est,
quod cum pudoris dispendio venter acquirit. Vilia fuerint forte quae sustulit, 
aut negligentia, aut usu, aut tempestate peritura: non fuit culpa vacuus 
tamen, juxta Apostolum[4], raptor: carnem quam animam plus amavit. Tobias 
propheta hujusmodi commissoribus occurrit, et divina voce testatur dicens: 
Non licet nobis aliquid manducare furtivum[5]. Cum dixisset, manducare, 
non dixit. Non licet nobis aliquid lectitare furtivum. Josiam, ut narrat 
historia[6], subrepta papyrus instruxit. Ego homuncio hoc non facerem, 
quem vos contra ingenii vires ad scientiam diligendam verborum stimulis 
foditis? Sed revertor ad virum optimum, praefati, quantum scribitis, sceleris 
admissorem: qui in utraque parte fidem violans, nec vos securitate,
______________________________________________________________________
nec me facti, si scripsi, perfectione donavit. Contingat mihi, salva magnitudine 
vestra, coram posito secundum mandata Dei, tanti viri, prout habet animus 
meus, terga multare.
          EPISTOLA V. ENNODIUS FAUSTO.
Abundantem Dei misericordiam precatus commendo ipsi anni felicis auspicia; 
et beneficiorum ejus muneribus sublimis jam consularem virum quasi aequalis 
aggredior. Hactenus trabealis cothurni pompam familiae nostrae peregrina 
ornamenta tribuebant, et pertinere nos ad eum magis affinitate quam genere 
gaudebamus, qui anno nomen imposuit. Munus erat non debitum, quod inter 
curulium possessores diligentium fabulis addebamur. Quotiens nos obnoxios
sibi fecit lingua, quae apud alios exaltavit, ut commutato conditionis 
ordine alienis nostrae nobilitatis insignia deberentur stipendiis? At nunc 
facessat invidia, vetustorum reparator fascium novellus consul illuxit, 
et dignitatum nostrarum cariosas fores robustus reseravit impulsor. Ad 
redivivam valetudinem tremebunda marcescentium cardinum limina juvenescunt: 
quae nullis credo, Deo auspice, quia posthaec obicibus claudenda patuissent. 
Nam Avieni mei non unus, sed primus est consulatus. Stirpis suae gestatura 
aquilas agmina praevius antecessit, et ad principalem militiam iter virtutis 
ostendit. Si qua est saecularium reverentia dignitatum, si quis honos est 
hominem vivere post sepulcra, si quid providit astutia veterum, per quod 
ab hominibus anni vincantur
adulti: jure fastos hujuscemodi putantur invenisse
consilia, quorum longaevitas et senectutem refutat et terminum. Deus bone! 
quantum est, unius vocabulum hominis impensum in dictandis legibus laborem 
vel stabilire posse, vel solvere? Macte insignium adolescens virtutum, 
qui oblitteratum materni stemmatis callem vitales honorum secures attulisti, 
quibus annosas, ne posteritatem tuam retinerent, splendidissimi itineris 
obices amputares. Cedant huic priscorum laudes, quibus nobilitatem doctorum 
commenta pepererunt, quae phaleratis verborum superciliis meritum a relatore 
mercantur. Necesse enim est exilitatem thematis narrantis opibus ampliari, 
ut dos quae in materia non invenitur, styli processionibus inseratur. Ut 
taceam Fabios, Torquatos, Camillos, Decios fuisse superatos; te ipsum, 
mi domine, qui universos
vicisti, ejus primordiis existimo votive ces isse. Tu per duratum proavorum 
avorumque scipionum tranitem jam grandior, pene praecedentium connexus 
lateribus ambulasti; ita ut sub conjunctione nunquam interpolatae felicitatis 
incederes. Ad Avieni mei adhuc teneri virtutes pertinet, et tuo generi 
con inuare fasces, et nostro reddere. Ago gratias intentioni in commune 
augmentum profuturae: per quam cum Dei beneficio natalium bonorum claritas 
hactenus interclusa resplenduit: per quam diem suum lucidus sanguis agnovit. 
Quam voluissem votorum meorum summam coram positus intueri, si non peccatorum 
magnitudo munus coeleste, quod non potuit desideriis, denegaret aspectibus, 
et nefas sit hominem uno eodemque tempore universa optata promereri! Illud
tamen inter maximas Redemptoris nostri remunerationes credo numerandum, 
quod limen felicis infantiae consul meus cum honore senis ingressus est. 
Sed praecipio quid paretur laboribus, cum talia primordiis exhibentur. 
Inauspicatis successibus illi provectuum incrementa ventura sunt, quem 
coepisse videmus a fascibus. Minus est quod sibi de prosperitatis eventu 
in antiquorum praeconiis vetus fama blanditur. Quod attrita pulvere canities, 
quod vita sub fasce acta vix meruit, quod grandaevus de impetratione nunquam 
certus optavit, hoc memoratu saepius adolescenti meo supernum munus ingessit. 
Additur, quod in principio vitae disciplinis optimis institutus, videtur 
meruisse quod adeptus est: nec dignatur totum in se felicitati, in quo 
possunt etiam
dari plura virtuti. Naturae in decus scholas et litterarum studia consecutus, 
paternae perfectionis aemulator, talem se industria sua filium reddidit, 
qualem alter vix potuit legisse. Quidquid Attica, quidquid Romana praecipuum 
habet lingua cognovit: aurum Demosthenis, et ferrum Ciceronis expendit, 
utramque dicendi seriem Latinus relator implevit. Grammaticae instructionis 
repagula, et illas dicendi legales angustias pro libertate complexus est. 
Oratoriam pompam
sectando masculae dictionis brachiis aequales ad certamen eduxit. Sed quo 
me rapiat processus affectionis terminum refutantis, agnosco: divisus proposito 
consulem eruditum ingenio impar appello. Ad vos revertor, cum quibus mihi 
commune gaudium, par desiderium, aequalis supplicatio est. Oremus Deum, 
quia vota nostra modum refutant, ut ipse faciat perenne esse quod tribuit: 
nec unquam circa nos muneribus suis terminum ponat, qui largiendo damna 
non sentit. Vos gaudete tamen vestro tam excellenti bono, quibus fas est 
post trabeas suas habere filium in obsequio consularem. Si tamen in sententia 
mea coelestis vigor operatur, et tota mens humanis delictis inclinata non 
subjacet, fidelium orationum vestrarum retributio est circa sobolem dignitas 
impetrata. Urbi
sufficerent quantos habet domus una precatores. Felix mater tot imperatorum 
domina; vos apud Deum precibus suis matrona fortis attollit: per tantos 
regnum coeleste vim patitur, quorum meritis a divina clementia quod postulatur, 
exigitur. Scriptum enim meminimus, dicente Domino discipulis: Si convenerit 
duobus aut tribus vestrum, quidquid petieritis impetrabitis[7]. Credo Redemptorem, 
justorum raritate prospecta, pro mundi salute petituros duos dixisse sufficere: 
licet conjectura perpendi, si possit tribus aliquid denegari pro suorum 
utilitate poscentibus. His ergo spebus animatus, et justorum cognatione 
sublimis, confido de superna benignitate etiam me ad optatae copiam gratiae 
perventurum. Si Abrahae meritis[8]Loth sanctorum turbis
______________________________________________________________________
ascribitur: si hi qui caruere propriis, propinquorum ad celsa perduci meruere 
virtutibus; annus iste familiae vestrae pariet dignitates. Nam si vobis 
cordi sum, facile ad coelestem gratiam optata impetratione perducor. Domine 
mi, salutationis reverentiam solvens, veniam postulo de prolixitate sermonis; 
quia difficile est magna gaudentem parva loqui esse contentum.
          EPISTOLA VI. ENNODIUS FAUSTO
Deus bone, quam nihil est arduum magna curantibus, et qua quiete divinae 
mentes visa describunt! quibus ornantur dotibus loca, quae lingua dives, 
et dicendi peritus aspexerit, si religioso liceat sine discrimine confessionis 
enarrare proposito! Quasdam
mundi artifex Deus provinciis felicitates stupenda secreti sui largitate 
concessit: alias uberius, melius alias vinum jussit effundere: aliis contulit 
triticeae segetis ope gratulari: multas pomorum varietate vel utilitate 
donavit. Quibus haec tamen ipsius naturae repugnantis merita non dederunt, 
fecit eas relatore sublimes. Non est unde jejuna cautibus gleba desperet, 
nec unde non respondentia cultori arva subjaceant. Linguarum genio terris 
merita tribuuntur: et
qualiter quis loqui potuerit, taliter rem de qua fuerit locutus, attollit. 
Crescitis provinciae cultura sermonum: oris est, quidquid in vobis lector 
stupuit. Uber solum, et divitibus quae te jactas terra palmitibus, quae 
per modicos sulcos scalpentem dorsa pascis agricolam, quae venas divites 
in ipso proscissionis pandis exordio, quae suscepta germina multiplicata 
messe restituis; nihil tibi commune cum maximis, si ad te domnus Faustus 
Romani status eloquii non serenus accesserit. Ecce Comus pullae quondam 
pene in silentium missa conditio, quae nulla se hactenus commoditate, nulla, 
ut aiunt, formositate jactavit, quanto gaudet ingenii privilegio? Quae 
per praerupta convallia, et patulos cohaerentium hiatus montium aestivis 
nivibus miseram scit exhibere concordiam: cui per
pericula pendentium cum via cultorum ante terram per scopulos opus est 
seminare, quam germina: cui calamitatis genus est, riparum Larii confinia 
canis ornasse nemoribus, ut subridens illecebrosa visione dominantibus 
blanda fecunditatem fronte mentiatur, et in perniciem possessoris pulchritudinem 
nutriat exsecrandam. Ubi primum fabricis suis per praetoria domini tributa 
dissolvunt, dum antiquorum lacunas parca nituntur frugalitate reparare, 
et profligantia patrimonium fulcire culmina. Indigenarum copia ad hoc tantum 
servata, ut functioni publicae peraequatoris etiam vota transcendens numerus 
non deesset. Piscium populos non ad delicias, sed ad horrorem nutriens: 
per quos discimus, quid laudis captorum alibi sapor mereatur. Ubi aer pluvius 
perenniter, et
minax coelum, et quaedam vitae sine tota luce transactio. Dulcia Larii 
oculis fluenta transeuntibus, et ad natatum quos perdat invitantia. Quis 
ferat decorum gurgitem sub hac deceptione fallentem? Quid dicam insulam 
relatione factam habitabilem? quis non hoc miretur? in qua minus amatur 
vita servat? in qua portio fuit evasisse discriminis? circa quam piscibus 
hominum ministratur esca cadaveribus? Nulli enim praeter aquas Larii defuncti 
ibidem sepulcra meruerunt. Maria, fluvium Adduamque laudastis, quod per 
confusos ductus discrimen lacum tumoris ostendit:
qui agnosci in eo nunquam, nisi per turbida fluenta, potuerunt. Tanti fuit 
divitias facundiae in rebus laude carentibus ostentare, quanti non fuerant 
haec omnia naturae beneficia, si dedisset. Coelorum tamen Dominus qui hoc 
vobis posse concessit, munera sua sub perennitate tueatur. Quia haec ego 
non quasi a vobis diversa sentiens scripsi: sed ut ex istis lector agnoscat, 
Comum per stylum vestrum melius esse legere quam videre.
          EPISTOLA VII. ENNODIUS FAUSTO.
Quantus est fascis invidiae, quam facilis nocendi via, quotiens praecedenti 
opinione laborat impetitus! Nemo quid factum sit, ut video, quidve infectum 
respicit: ad impugnationis fidem solum advocatur pro
teste propositum. Deus omnipotens mutatas ordinum vices vertat in melius, 
et rerum statum qui labe temporis aut meritorum nostrorum nebulis obsolevit, 
aurei saeculi candore perfundat. Quando non hominum obscenissima crimina 
innocentis officii texit umbraculum, et quidquid a morum nube descendit, 
coelestis militiae serenitas excusavit? At nunc in aucupium trahitur male 
creduli interpretis clericatus, et quod ante religiosam professionem admisisse 
non decuit, hoc postquam per titulum ecclesiasticum culpis renuntiavimus, 
sine honesti credimur consideratione peragere. Qua me tempestate procella 
immanium peccatorum ire ad famosum officium compulisti? In quo omnes errorum 
rami magistra vivendi solent falce truncari, in eo de me facinus credi 
facis
omnes fallentibus. Ille mancipia sua a me sublata deflevit, et contra potentiam 
ecclesiastici militis advocandam credidit regiam defensionem. Rogo, quis 
hoc commentator vel in scena proponat? quis poetarum fabellam fucis similibus 
aut commentitiis personis instrueret? Novit Dominus, qui manu valida in 
adjutorio vestro mei propugnator assurgat, totius me esse technae hujusmodi 
ignarum. Ante aliquid temporis pueri duo, qui sibi a praefato asserebant 
inferri violentiam ad opem se Ecclesiae sub interpellatione publica contulerunt. 
Preces adhibuisse memini, ut
circa eos, quod defunctus voluit, servaretur: auditurum se deceptiosis 
et blandis promisit illecebris. Ut ad obsequium reverterentur ad quod deputati 
fuerant, sancto episcopo patre vestro praesente qui eisdem praebebat auxilium, 
sub notitia civitatis hortatus sum. Quid postea evenerit, ignoravi, nisi 
postquam male retentatoris nomen accepi. Haec mentior, nisi impugnatoris 
mei attestatione constiterint: cui tamen gratias refero, quia sub quavis 
occasione votivas exegit epistolas: quae mihi multum doloris jussionis 
vestrae dubitatione pepererunt. De me enim deliberatum esse video, si vos, 
utrum audiam quae jubetis, in ancipiti esse cognosco. Nulla me tamen nec 
magnitudinem vestram ex ea parte apud Deum culpa respiciet, quia praefatos 
mox ad servitium illius
boni viri sine alicujus audientiae libra ire compuli. Domine mi, salutatione 
largissimam dicens, quam vellem, si istis negotiis paginas non negetis, 
aut accusatores meos ipse componere, aut quod est familiarius frequenter 
errare!
          EPISTOLA VIII. FIRMINO ENNODIUS.
Jucunda sunt commercia litterarum docto auctore concepta: illa, in quibus 
ad unguem politi sermonis splendor effulgurat, ubi oratio dives frenis 
peritiae continetur. Quando abundantem loquelae venam laboriosus in lucem 
scrutator adduxerit, tunc procedunt officia suscipientis desideriis paritura. 
At ubi scaber sermo angustiam pauperis signat ingenii, nec conceptum suum 
in ordinem digerendo noctem studio
elocutionis interserit, et nebulosae narrationis ambiguo quamdam generat 
de ipsa explanatione caecitatem; quis non personae talis in eloquentiae 
arce constitutus spernat affectum? Gravat conscientiam perfectorum amor 
indocti. Sed vis caritatis internae necessitudinis vinculis adjuta non 
fertur. Nescit experiri quid possit, quem caritas stimulis suis exagitat. 
Solent tamen dignos venia judicare perfecti, quos inter epistolares vias 
nutantia deseruere vestigia. Soletis quid dicere voluimus attendere, quotiens 
non eloquuntur vota sermones. Idoneae tamen perlatricis viaticum praegravavi: 
et quae me praesentare vivis potuisset affatibus, ea epistolam comitante 
perduxi: minus nobis periculi esse confidens, sub intercessoris boni me 
praesentia deliquisse. Vale ergo,
mi domine, et amantem vestri peculiaribus fovete beneficiis. Sic apicem 
vestrum, si est quo crescat adhuc divinus favor attollat.
          EPISTOLA IX. OLYBRIO ENNODIUS.
Dum favos loqueris, et per domos cereas eloquentiae
nectare liquentis elementi mella componis, peregrinum labiis meis saporem 
epuli divitis infudisti, Herculei certaminis et triumphalium Antaei casuum 
faciens mentionem. Sic se equidem exercita litterarum gymnasiis palaestra 
dilucidant, sic madefacta studiorum oleo loquendi artificiis oris membra 
submittunt. Sed noluissem, fateor, illius, ut aiunt, pugnae commemoratione 
morderi. Antaeum fabula senior, ne elisus vinceret, matris solatium, postquam 
coepit non cadere, loquitur perdidisse. Qui per callidi hostis fabricam 
fertur stando esse superatus, et in pectore animam posuisse certantis. 
Res scilicet digna memoratu, sed amicitiarum indigna proposito. Nos nempe 
memini foederis certamina suscepisse, sed per quae mutuae vincamus caritatis 
officiis: ut dum
inter hujusmodi luctamina nitimur, et vinci ambo optemus et vincere. Nobis 
per communia peccatorum secreta vivendum potius, quam obeundum est: matris 
Ecclesiae ope sociata, quae utrosque, ut vera loquamur, fidei ubere lacte 
pascit altrici. Cessent anilium commenta poetarum: fabulosa repudietur 
antiquitas: status innocens ruinae nequaquam misceatur alterius. Nobis, 
si placet in novellum usum majorum exempla revocare, potius Pyladis et 
Orestis, Nisi et Euryali, Pollucis et Castoris si nihil his clandestinorum 
actuum decerpit obscenitas, convenit gratiae meminisse vel fidei. Quos 
inter se ita concors animorum devinxit aequalitas, ut horum duos expetitus 
cum amicis juvaret interitus, alter amico vitam pretio suae mortis afferret. 
Ista sunt digna memoria,
quotiens inter novos concordiae nexus, udo, ut ita dixerim, animorum libro, 
cespitibus validis fetura nobilis juncta maritatur. Illae mentes promittunt 
bona concordiae, quae quid in cultura sudoris sit opus agnoscunt. Gaudeo 
tamen, quod jam indissolubili societate moribus jungimur, et ab ostio affectionis 
per examinis lancem caritatis incrementa pensamus.
          EPISTOLA X. ENNODIUS JOANNI.
Vicem redderem, nisi oneraret diligentiam amici pectoris restituta laudatio: 
ne dum in praeconiis mutuum videmur scabere, adulationis suspicione polluatur 
affectio; et amor currat in vitium, dum illud quod apud alios debemus facere, 
nobis incompetenter ingerimus. Amantium enim ornamenta inter familiares
paginas retinenda sunt, non loquenda; ne tantum conscientias nostras vacuis 
sensibus relatione laudis honoremus. Sunt ubi bona tua, ut apud te propter 
affectum taceam, amice concelebrem. In his quae de profectu tuo sentio, 
religiosam tibi tantum debeo taciturnitatem. Possem quidem, vitia temporis
secutus, laudes tuas nunc inexhausta praedicatione reserare, totam paginam 
fucatis colorare blanditiis. Sed absit hoc a proposito, facessat a moribus, 
ut quem mente teneo, ista tantum velim esse remuneratione contentum. Tibi 
non delenificam orationem, sed vocem debeo castigantis. Non tibi pictis 
verborum illudens artificiis, sed totum profunda mente te retinens, possem 
dicere: Ad arcem scientiae, sine tenerae aetatis praejudicio, pervenisti: 
summam perfectionis adeptus es: nulla debes cura distringi, sed bonis tuis 
tanquam locuples possessor ornari. Sed haec, sicut praedixi, a me aliena 
sunt: ore te parentis stimulo; dico: sint licet grandia, quae in cano eloquentiae 
flore polliceris, ego tamen nisi de messe non gratulor: ut solet avarus 
agricola, qui ubertatem
anni nisi in horreis non metitur. Jam in te et si non gravidas aristas, 
multo tamen videmus lacte turgentes. Jam prope ad aream vota perveniunt. 
Sed plus timendum est, quotiens desideria nostra spes vicina succendit. 
Labora circa studia, lucem in colloquiis dilige, lectioni devotus insiste, 
ut fructus eloquentiae multiplicium auctorum ventilatione purgetur. Pulchra 
sunt quae scribis; sed ego amo plus fortia: redimita sunt floribus; sed 
poma plus diligo. Salve, mi domine, et haec ea qua insinuavi sinceritate 
complectere, et amorem meum in admonitionis fide perpende. Scito epistolas 
tuas nullis doctorum a me esse denegandas, ut quod me per inscitiam fugerit, 
per eos qui ad unguem docti sunt emendetur: et ideo ad scriptionis culturam 
multo sudore te praepara: ut
vota quae circa te pro venerandi patris tui meritis amore concepi, ad effectum 
sub hac claritatis tuae intentione perveniant.
          EPISTOLA XI. ENNODIUS CASTORIO ET FLORO.
Amantem vestri gratia deberetis relevare colloquii, et amicam diligentiam 
testimonio reserare sermonis: quia muta caritas pene obtinet vices ingrati, 
et per paginarum abstinentiam intercipitur vis amoris. Absentium animis 
sola litterarum medetur oblatio, quae quodam mentis artificio pingit scriptione 
quod loquitur. Haec apud vos supervacuum putamus asserere, quos instituta 
nobilia acuunt, quibus praesto est sanguis, doctrina, consortium. Nihil 
est bonarum artium, quod nescire sine negligentiae culpa possitis
quos post lucem natalium Romanorum decus Faustus institui. Ergo magis fatendum 
est, me non mereri quod postulo, quam vos nescire quid debeatis offerre. 
Domini mihi, salutationis debita effusissima
humilitate persolvens, precor, ut tandem aliquando non immemores admonitionis 
et foederis, rescribatis. Circa quae opera pigros vos esse non convenit, 
quia nec conversationi vestrae sancta conscientia, nec uber sermo potest 
deesse colloquiis.
          EPISTOLA XII. ENNODIUS AVIENO.
Si quaeras, cur a silentio vestro multata non reticet prodiga frons pudoris, 
et male interpretando impudentia vocetur affectio: si garrulitatem meam 
fructu dicas cessante debuisse compesci: ego te, illustrissime hominum, 
illa quae in familia tua domestica est sinceritate convenio, ego foederatam 
promissionem quasi obsidem mentis amplector. Doleo quidem procuratas longi 
causas silentii: dum et caritas et
necessitudo negligitur. Sed quia me totum sibi amor tuus vindicat, adhuc 
credo excusationem posse recipere quod fecisti, et purgationis tuae in 
hac parte causas aestimo esse, quas invenire non possum. In bona te valetudine 
degere, voti compos semper audivi: sudorem tuum circa ornamentum generis 
saepe epistolaris alloquii luce tersisti. Nihil praeter contemptum monstrat, 
quotiens taciturnitas non habet necessitatem. Ego tamen spem de responso 
capiens semper scripsi, et sub quadam claritatis tuae praesentia legenda 
dictavi: visa est mihi, dum loquor, pagina mea te reddidisse, te sapere, 
et tuis picta imaginibus verba conferre. Quid esset in epistola tua dulcedinis, 
si eam daretur accipere, quaeso diligenter expende, quando, licet a nobis 
procedentia, tamen quae ad te veniunt, verba complectimur. Jam rogo ad 
affectum
scriptionis erigere, et ariditatem meam colloquii fluentis infunde, ut 
quid ministerium meum a Deo valeat impetrare, cognoscam, si epistolas tuas 
aemulas paternae perfectionis accepero. Nolo metuas, quod illum formidandum 
doctissimis loquor, et quasi ante oculos tuos in exemplum elocutionis adduco. 
Peritorum mos est medicorum, in venis deprehendere vires corporum, et de 
successu hominis digitos interrogare. Nec aliter incipientum possunt ingenia 
cognosci, nisi ut qui non debent tenerae adhuc aetati robustas declamationes, 
inquirentes de futura ubertate laetificent, et messem peritiae in radice 
manifestent. Domine, ut supra, salutationis honore, reverentia solita, 
spero, ut mei te esse memorem si meritum non ostendit,
saltem importunitas mea quae est indefessa significet.
          EPISTOLA XIII. ENNODIUS AGAPITO.
Male est animo, postquam magnitudo tua aequi
observantissima et amicitiarum tenax, in hanc meae oblivionis se vertit 
incuriam, ut diligentiae immemor, bona melioris saeculi, quae accesserunt 
de profectu honorum tuorum, fama potius quam felici epistola nuntiasset. 
Ubi sunt illa sanctae conscientiae tuae in conversatione veneranda penetralia? 
Quando invenire potuisset relatu digniora animus de amantis hilaritate 
sollicitus? Sed quaero, ne malignorum quispiam austrum fontibus, aut petulcum 
animal rosetis immiserit. Nunquam enim sine offensa amicis prosper eventus 
absconditur: a commotione evenit longe degentibus tacere quod gaudeas. 
Procul a moribus vestris malitiae facessat obscenitas: puto bona vestra 
me meruisse nescire. Qua sermonis frequentia pensabitur tale silentium? 
Decedentem a desideriis amicum
nulla delinire potest cultura caritatis. Haec quantavis, mi domine, nobilibus 
scientiae tuae verborum pingas imaginibus, raro curantur malefacta colloquiis, 
et dolor qui a te descenderit, sanari non poterit per loquelam. Vix erit, 
ut scribendo deleas quod scribere contempsisti. Sed revertor ad propositum, 
a quo nunquam est, si miseretur divinitas, discedendum. Deo debeo, quod 
prospera tua, te silentium procurante, in Liguria primus agnovi. Perdidisti 
fructum studiosae taciturnitatis: bonorum felicitas mundi lingua celebratur. 
Ignorari non potest quod summis accesserit. In honoribus, illa magis amplectenda 
sunt quae redduntur. Male ad fasces attollitur, cujus mens inter curiae 
sidera lucis suffragia non agnoscit in titulis. Venit ad vos cana dignitas 
sera, sed debita. Vocavit
eam lingua, quam sequitur: exegit innocentia, quam habuit quondam aetate 
conjunctam. Sed jam redeo ad gratiam familiaris alloquii etiam post offensam. 
Salve, mi domine, et quod in damno promissi foederis neglexisti, restitue 
ubertate sermonis.
          EPISTOLA XIV. ENNODIUS FAUSTO.
Nollem, fateor, morarum causas aperire, ne animus meus sera in pacem cum 
laetitia reductus, moesta iterum relatione turbetur, et habeam tristitiae 
meae redivivum in narratione principium. Pene enim sibi debet angustias 
suas, qui earum relegere transacta non refugit. Quis ad calcem perductas 
anxietates suas reparet intempestivi necessitate sermonis? Sed vobiscum 
mihi et cum proposito rerum fides est,
quibus debetur in replicatione ex quacunque causa sinceritas. Patior libens 
aculeos revocati moeroris, dummodo veritati nil pereat: et ne per vitium 
tenerae mentis paginam falsitate dehonestem, sponte fero quod refero. Sancti 
episcopi patris vestri prope in dubium salus deducta me tenuit: in cujus 
aegritudine quamvis cuncta illacrymaret Ecclesia, me tamen specialis moeror 
afflixit, qui ejus debeo plus amori. Vidi pacem civitatis urgente discordia 
urbis nostrae limina transcendentem, et ab oculis nostris quasi incertum 
aliquod aut vagum numen elapsam. Sed sufficiat tristibus stricta narratio. 
Jam ad bonam valetudinem sancti Patris salus optanda et diligenda respirat.
Nam ubi mens mea ad stationem rediit, statim jussa respexit. Pueros destinavi, 
qui fideli me de prosperitate culminis vestri, vel totius sanctae domus 
relatione perdoceant. Pendeo rursus, et inter spem et metum dubia aestimatione 
distringor, cui necesse est de alterius parentis esse prosperitate sollicitum. 
Quis ad curas meas se porrigat? quis aestus aequiparare valeat tali divisione 
distracti? Sed haec ad Deum justius reportantur; cujus clementiae est vota 
vincere supplicantum, et fluctuantibus portum parare desideriis. Interim 
ad usum revertor querelarum. Paginas vestras illico me suggero subsequi 
debuisse, et ad solatium meum, vel propter recentem petitionem, scripta 
prorogare, ne in ancipiti de profectione vestra animus meus pependisset 
auditu. Sed hanc credo culpam scriptionis emendari posse frequentia. Superest
ut divinitas a vobis ea indicari faciat, quae juvat agnosci. Domine mi, 
effusam salutem reverentiae vestrae dicens, precor, ut quae mandavi suggerenda 
adipiscantur effectum.
          EPISTOLA XV ENNODIUS FLORIANO
Idem est, terminum in arrogantia non tenere, quod in humilitate transcendere. 
Supercilii affectus est, justo amplius esse subjectum. Familiare est graviter 
hiantibus, novas invenire blanditias, et grandis cothurnus, in eloquentia 
simulare formidinem, vel examen metuere de laude securum. Ego vero diligentiam 
proposito impenderem, si sanguini non deberem. Suscepi epistolam tuam Romana 
dote locupletem, et stylum Latiarem in ipsa principiorum luce monstrantem.
Cui me respondere, opponente manus inscitia, coegit affectio: cum diu esset, 
quod antiquaverat apud me scribendi studium spes tacendi, et in locum gloriae 
silentium computabat. Sed nisi respondissem, nescires te esse deprehensum, 
quod minus fabricatis ingeniis artifici facundia, et succo Romuleae calliditatis 
illuseris. Non aequa ad secandum virtus est politae laminae, et ejus quam 
rubigo possederit: nec parem conflictum usus potest et torpor assumere. 
Nunc epistolae brevitate contentus ad salutationis debita me converto: 
quod eloquio non potui, gratia pensaturus, reddendo amicitiam pro schemate 
et pompa sermonum. Ecce quantum occupationi subducere potui, celer scripsi. 
Dabit Deus, ut si responsa desideras vacuum curis pulsati pectus invenias.
          EPISTOLA XVI. ENNODIUS FLORIANO.
Illud fraternitas tua amori meo potuisset impendere, quod vera liberalitate 
cum tribuentis compendio proficeret et pudori. In ea scilicet parte, ut 
cum indices studii mei litteras jam teneres, ab scriptionis te cura suspenderes. 
Quisquam ne coloratis frontem pingit illecebris, et famam valida impugnatione 
labefactat; nec manifesta excusatione contentus, male credulae conscientiae 
sufficere non aestimat quod probavit? Qui vario sapore colloquii edacium 
amicorum fauces irritat, ut dum blanda subjicit, definita permutet. Nam 
postquam me silentium amare scripseram,
quasi pro allegationis responso, prolixiores paginas impetravi, et diu 
forte repositum post negationem meam eloquii uber elicui. Quid faceres, 
si certamina promisissem, si studiorum tuorum fervorem quocunque dente 
incautus attingerem, nec mei idoneus aestimator penetralia tuta servarem? 
Adhibita, credo, adversus me fuisset Tulliani profunditas gurgitis, Chrysippi 
proprietas, Varronis elegantia: nec in ulla invenissem parte subsidium, 
cui nec illud profuit, quod scribendi contentiones nec, cum reticerem lacessitus, 
effugi. Me etsi peritiae conscientia, et dicendi vigor attolleret; post 
diversa scribentum discrimina, laudem quam multo sudore vos petitis, formidarem. 
Huc accedit, quod rhetoricam in me dixisti esse versutiam: cum diu sit 
quod oratorium
schema affectus a me orationis absciderit, et nequeam occupari verborum 
floribus, quem ad gemitus et preces evocat clamor officii. Delenifica ergo 
et malesuada compesce colloquia. Si ficta sunt quae scribis, et peniculo 
decorata mendacii, muta propositum, vel postea quam vides (mentem) innotuisse 
quae feceris. Si vera sunt, et a judicii lance descendunt, profundo ea 
pectoris include secreto, ut reverentiam diligentiae, dum amico res integras 
servas, exhibeas. Mihi immutabile cor custodiens, alios demulce colloquiis. 
Ecce epistolae modum, dum productae paginae cupio respondere, transcendi. 
Sed non est culpa speciali plectenda supplicio, quae in erratis habet auctorem. 
Domine mi, salutationem debendam restituens, precor, ut si desideriis meis 
quae de amore taciturnitatis
concepi, pernix te scrutator interseris, saltem occupationibus quibus impedimur, 
ignoscas.
          EPISTOLA XVII. ENNODIUS FAUSTO.
Si a consuetudine officiorum temperet mens amantis, ipsam cessationem sinistrum 
esse putat auspicium: moeroris enim ipse sibi causa est, qui non semper 
in vicinis aestimat habitare quod diligit. Quisquam ne digressus ad longinqua 
censeat, quem mente contingit? Nam si spiritus res est divinitatis in homine, 
prolixarum sentire non potest damna terrarum. Dixi causam, quae me faciat 
scripta porrigere. Reddo salutationis obsequia, propter quae promulgantur 
epistolae: Deo supplicans ut coelestis dispensatione beneficii, in bona 
valetud ne degenti praesentia magnitudini vestrae verba reddantur. Quod 
recipiat tamen portitor,
qui alloquii occasionem praestitit, a me pro vicissitudine commendatur.
          EPISTOLA XVIII. ENNODIUS AVIENO.
Quam bene quod verecunde renuis, feliciter imitaris, et dum difficilibus 
magnitudinem tuam exemplis quaeris incitari, narrandi pompam quam assertor 
idoneus refugis, ostendisti! Amplector amabilem allegationem formidinis, 
quam in te ingenii divitis vena commendat. Nolo colendum bonis patrem in 
adhortationis tuae positum pavescas exemplis; ab ipso veniunt ista quae 
loqueris. Scio quae aurum pariat terra nobilius: cujus soli nutrita simbus 
metalla plus rutilent. Saepe mihi labor efficax inquirenti altricia terga 
fulvi ostendit elementi. Scio quae conchae superbas pretio gemmas includant: 
unde veniat lapis imperiis genium collaturus. Non imperitiae quod feci
applices, non errori. Viri fortis progenies armorum faciem inter patris 
agnoscit amplexus, et dum naturae obsequitur, discit amare terrorem. Doctorum 
radix Maro, vestri formator eloquii, sic animatum, verbis patris filium 
memorat, ut dicat: Disce, puer, virtutem ex me: et alibi, Et pater Aeneas. 
Nunquid ille jam fortibus ad certamina brachiis assurgebat, aut virili 
valetudine imminentia putabatur bella gesturus? Sed melius virtus recentibus 
exemplis anima a, quam monitis, profectum corporis exspectabat. Scientes 
rerum aquilas ferunt pullos suos in ipso vitae limine, quo ovorum tunicis 
exuuntur, ad solis ponere radios et lucem seminis sui immensi splendoris 
objectione cognoscere. Nunquid est in districta probatione impietas, cum 
recta sit judicii in electione
sententia? Nolunt quemquam perire de fetibus, sed suos esse qui cesserint, 
non agnoscunt. Recte enim illa inter aves sublimitas, genitrix putatur 
esse victorum. Nunc ergo tu, dulce meum, bene coepta persequere; et favente 
Deo, ut avum nomine, ita patrem redde doctrina. Non aestimes grave esse 
quod moneo. Et quia ego te de germine censeo, tu de primordiis non pavescas: 
fuit et ille incipiens qui timetur: et quotiens scalpente terram digito 
ductus aquae per pulverem trahitur, turbidum fluit omne quod primum est. 
De reliquo vale, mi domine, et amantem tui frequentibus cole muniis litterarum: 
circa quae studia, si mei memor es, pigrum te esse non convenit.
          EPISTOLA XIX. ENNODIUS DEUTERIO.
Quam velim saepe officium visitationis omittere, si
dulcem tribuit culpa mercedem: et coelestis mandati sententiam sciens prudensque 
negligere, si desideriis copiam vindicanda conciliant! Mihi uni contigit 
de offensionis merito evenisse quod gaudeam: didici nunc tali remuneratione 
errata sectari. Non sunt adversa, doctor optime, amicitiarum religioni, 
quae profero coactus in medium. Imo propter confessionem dignam proposito 
valetudinis tuae dubia nunquam velut ingratus optavi: quin etiam, quantum 
in me fuit, contra ingruentes tibi inaequalitates precum manus opposui. 
Sed ecce quam alacer sensus est, non in prospera membrorum salute fundata 
ostendit pagina, in qua utraque luce fulsisti. Tua, quaeso, lumina nube 
doloris hebetantur, cujus tam clara sunt carmina? et qui lucem loqueris, 
de visione causaris?
Quam timeo, ne parcus in meritis tuis laudator inveniat. Tibi recte ascribitur, 
cunctis dare oculos, et obscura mentium peregrino splendore radiare. Ergo 
putas tibi validum non esse quod tribuis? Pelle, quaeso, animo curas superfluas, 
forsitan sollicitudine aut cautione conceptas. Dabit Deus, ut quidquid 
corporalis accessit incommodi, vice animae tuae per sudum rutilanti nitore 
mundetur.
          EPISTOLA XX. ENNODIUS FAUSTO.
Vere gratias Trinitati, quam veneramur et colimus, Deo nostro, quae sub 
personarum distinctione et equalitate mirabili, unam nos pie jussit sentire 
et adorare substantiam; quae planctum nostrum vertit in gaudium; quae dolorum 
comites ad obsequium
laetitiae lacrymas commutavit: ut vere cum Propheta dicam: Quis dabit capiti 
meo aquam, et oculis meis fontem fletuum[9]? ut beneficiorum coelestium 
magnitudini sub hac devotione respondeam: cui contigit ante accipere coelestia 
dona, quam poscere, et prius quid boni evenisset legere, quam quid mali 
minarentur peccata sentire. Tuum est, dispensator omnipotens, quod de serenis 
pignoribus, et futurae innocentiae haereditate, in illa quae praecessit 
anxietate non timui: qui reductae etiam statum valetudinis quasi stupefactus 
accepi, in confusionis similitudine collocatus, quae supra meritum meum 
collocata sunt prospera evenisse vix credidi. Vere supernae remunerationis 
divitias humana mens nescit expendere. Sic animo fragiles temperantur, 
ut prius
______________________________________________________________________
stationem videant quam periculorum incerta deprehendant. Deus bone! in 
quo abrupto pependimus tunc, cum potentia coelestis, ut plenum esset parvulorum 
in reducta salute testimonium, plus est nostrum labefactata per meritum? 
Dico integre, et vocem quam proposito debeo, nulla mendacii nube concludo 
(confundo verba singultibus, ut sub solida gratulatione, uberioribus in 
fletum oculis) saepe me respicere quod evasi. Ubinam gentium fuimus? de 
qua nos ad humanam conversationem ruina clementia superna restituit? Referamus 
ergo strictioribus verbis hujus boni largitori prolixis gemitibus quod 
debemus: invitemus ad custodiam munerum suorum,
quem in dubiis tulisse probamus auxilium: rogemus eum, qui scit nempe servare 
quod praestitit, et virtutum suarum viva testimonia in longum producere. 
Talia sunt mecum circa vos venerandi vota collegii per totam Liguriam consistentium 
servorum et amicorum Dei. Tali nititur domus sancta suffragio: preces pro 
serenis pignoribus sine cessatione funduntur. Verum me dicere, testis est 
divinitas, quae quod ipsa est, veritatem diligit; omnibus qui de vitae 
possunt innocentia et integritate confidere, vestram nimis amaram esse 
moestitiam. Sed nunc ad epistolae usum revertor. Salve, mi domine, et gerulum 
praesentium Bassum V. C. illa qua caros meos soletis, dignatione suscipite: 
quia inter omnes quibus affectus est meam propter vos amicitiam custodire, 
quamdam praedictus
arcem puritatis ascendit. Juvate ergo petitiones ejus, ut fructum de impensis 
capiens ad potiora praeparetur.
          EPISTOLA XXI. ENNODIUS FAUSTO.
Diu super adventu amplitudinis vestrae ancipiti mens mea pependit indicio. 
Sed postquam me divina misericordia ab hujusmodi anxietate laxavit, statim 
ad consueta officia me contuli: quanquam paginarum obsequia nec digresso 
ad longinqua suppresserim. His ergo valetudinem meam indicans, aegritudinem 
animi refero, quam de moerore contraxi. De luminum nostrorum salute sollicitor, 
in eo loci constitutus, ad quem difficile nuntius exspectatus allabitur. 
Quod in solatio est, Deum precor, ut nulla servum suum
patiatur amplius cura macerari; sed de reducta meorum in solidum prosperitate 
aestibus meis celeri medela subveniat. Salutans debita servitute, precor, 
ut cognitis his de quibus animus meus varia aestimatione jactatur, sedulo 
mihi hilaritatem deferentium litterarum beneficio succurratis.
          EPISTOLA XXII. ENNODIUS OPILIONI.
Coeperat parvitatem meam magnitudo vestra spe quae vota transiret, dignationis 
attollere, et coelestis instituti more, clariora facere beneficia sua, 
dum mea merita nulla judicii lance pensabat; vel censurae negligens dare 
pretium muneribus, quae esse monstrabat indebita: quoniam affectio quae 
circa humiles exhibetur, non habet necess tatem, et speciem suam
per sudum rutilanti splendore significat. Diu ergo tali fultus post Deum 
praesumptione, non timui quidquid obloquentium toxica promittebant. Ast 
ubi me ad antiquum pulverem vestri reduxit oblivio quod in solatio debet 
nudatis defensore contingere, quasi querelarum perlatrices litteras prorogavi, 
promittens mihi de earum importunitate responsum. Sed per occupationum 
forsitan amplitudo vestra praepedientium incrementa significat ad haec 
vos officia non venire. Replicabo, quia idem status fuit culminis vestri 
dudum paginas destinantis. Ad morem tamen scriptionis epistolariae me reduco, 
ne addat prolixitas ingesta fastidium, et denegari paginas faciat magis
allegatio quae poposcit. Domine mi, salutationis obsequium solvo, et de 
valetudine vestra ut animo obligatus interrogo, cupiens relationis indicio 
ad gemina desideria pervenire.
          EPISTOLA XXIII. ENNODIUS SENARIO.
Perdit affectio valetudinem silentii debilitata torpore: nec ad usum suum 
diligentiae cursus exuberat, si nudetur communione colloquii. Muta caritas 
pene repraesentat speciem non amantis, et odiorum simulacrum est non aperire 
quod diligas contestatione sermonis. Ista sublimitati tuae coram positus 
intimavi, cum ad solatium absentiae meae litteras promittebas. At nunc 
quae animum vestrum mei invasit oblivio, ut nullas per tanta temporum spatia, 
quae
bonam valetudinem vestram significarent, litteras suscepissem? ne de amoris, 
credo, testimonio animorum indices epistolas convenirem. Irreligiosum ergo 
circa amantem tui in meliorem partem verte propositum, et ad memoriam promissae 
fidei scripta transmitte. Domine mi, salutationis debita solvens, precor, 
ut si vos in antiquae circa me dignationis statu pagina directa repererit, 
responsa mereatur: quia puto inter nos gemina vincula disrumpi non posse, 
caritatis et sanguinis.
          EPISTOLA XXIV. ENNODIUS ASTURIO.
Quae, malum! ratio est, ut ita sis parcus in gratia, prodigus in querela, 
et exigas frequentiam litterarum quam ipse non tribuis, viperinis oculis 
illud
quod alter deliquit inspiciens, tuas culpas nulla falce resecando? Anni 
plures sunt, ex quo Alpibus vicinam habitationem delegisti, senator et 
doctus. Ubi tibi, dum pruinosa respicis juga, apparuit inauspicata nix 
capitis: ubi etiam glande te vesci scriptione signasti. Cujus rei fidem 
litterarum tuarum decora fecerunt, cum sibi hujus significantia in ructu 
turgidi pectoris, et Alpini sermonis apparuit. Miror
tamen quod inter loci illius frenata glacie flumina, et sine successione 
frigus, tui jecoris flamma plus aestuat, nec aliquam sortitur pectus de 
mansione temperiem. Aetas defervescit in senium: est domus quae lymphas 
in metalla convertit, et contra naturam gurgitibus sua lege dominatur: 
tu tamen inter ista sic vivere diceris, quasi ignis tuus algoris pabulis 
irritetur. Ego te oro parentis stimulo, quia tibi et proposito meo debeo 
vocem castigantis. Vestrum est post haec, si eligitis litteras meas accipere, 
de admonitione gratulari. Ego autem praeter ista cum honore salutari, quae 
scribere possim illa carnis quam tu diligis, ellubie viventibus, non inveni.
          EPISTOLA XXV. ENNODIUS OLYBRIO ET EUGENETI.
Desiderio paginarum vestrarum facta est mihi prodiga frons pudoris; et 
dum tabula promittit promulgata responsum, intra verecundum penetrale annosam 
continere nescit infantiam. Deberem quidem sanguini et proposito silentii 
venustatem, postquam spei meae fructum prima negavere colloquia. Sed nescio 
utrum male pertinax judicetur intentio, quae sine alterius dispendiis sollicitae 
per amorem experientiae pericula multiplicat. Valete, mi domini, et ad 
scriptionis mecum remeate concordiam, ne contra Evangelii faciatis monita, 
si et importunitati denegetis, quod juste forsitan impetrasset affectio
          EPISTOLA XXVI. ENNODIUS FAUSTO.
Votis et desideriis satisfacit pagina, quae apud
amantem vestri necessitatibus alienis praestat obsequium. Quam vellem, 
si propositum non vetaret, multorum saepe quieta titubare, ut dum dubiis 
vocem tribuo, debitum obnixae caritatis exsolvam! Domini mei, patris vestri 
jussionibus impendo praesentis scriptionis officium: cujus animus dum omnium 
securitati providet, suam quietem sub hac intentione contemnit. Qui dum 
mala Ligurum post Mauricelii
obitum nondum vidit occidisse, confunditur. Recidivis enim provincia nostra, 
quasi praefatum sepulcra non tenent, laborat insidiis. Advocationem fisci 
dum aliqui per iniquos homines nituntur obtinere, ante votorum copiam quid 
in ea meditentur ostendunt. Ego quidem deliberationem magnitudinis vestrae 
de bono publico non celavi, asserens vos praefatam dignitatem nulli vobiscum 
Deo adnitente, committere. Sed anxietas provincialium totum credit
evenire posse quod metuit. Hanc a domno meo episcopo allegationis suscepi 
provinciam, ut conscientiam vestram obsequio paginae convenirem, ne cujus 
subreptio ad hujus rei perducatur effectum. Vos fidissimam pollicitationem 
solliciti custodite integritate propositi. Ego salutationis officia dependens 
quae susceperam alleganda, testatus sum. Spero tamen ut, quid de ea parte 
deliberatum sit, instruar officio litterarum.
        LIBER SECUNDUS
          EPISTOLA PRIMA. ENNODIUS ARMENIO CONSOLATORIAM.
Diu, frater carissime, festinante voto consolatoriam ad te paginam dum 
misi, ne putarer vel mihi subducere fletus, non verba compono, et in lamentationis 
dispendiis facere de gemitibus decora sermonum, debitum planctum per loquelae 
schemata dissipare: cum contra amicitiarum religionem et consanguinitatis 
vincula, secretum conscientiae patescat hostilis, si cum possis dupliciter 
defunctum flere, non facias: id est, si oculorum ministerio nequaquam jungas 
oris officium. Ubi, dum lumina stimulis acta doloris illacrymant, ferinta 
sunt verba plangentis? Sed ego, hominum sincerissime, qui tristitiae tuae 
obsequium in omni debeo parte quod valeo, moerorem meum in quo tibi comes 
sum, volui scriptione testari: ne in una aetate effusarum interciperetur
memoria lacrymarum, vel aestimaret posteritas me in filii tui morte hoc 
solum debuisse quod solvi: habens in hac via venerandorum exempla pontificum, 
quorum imitatione nobilitantur, quos in umbram meri a concluserunt. Ambrosius 
noster decedentem germanum teste afflictionis suae libello prosecutus est. 
Quem cum recenset secuta proles, et scriptoris bene meminit, et in Satyri 
fratris ejus obitu lamenta conjungit: quia ejus provisione contigit recentem 
dolorem ostentare dum loquitur, et ante legentium oculos semper exhalantia 
spiritum jam diu defuncti membra monstrare; nec unquam pati veterescere 
relationis fide funus, quod anni potuerunt sepelire transacti. His ita 
se habentibus, oculorum flumina refrena, et animum, si placet, ad
ejus verba converte, qui tibi flens consolator occurrit. Amisisse te filium 
pene unicum et bonae indolis, quod patria non minus requirit affectio, 
provinciae
ululatus ostendit, cum ad solatium gemituum tuorum suos jungens, quid de 
eo censeret, testatur universitas. Tu tamen inter ista quasi specialis 
mali pressus nece concluderis, nesciens temperandum quod per multorum dispersum 
corda commune est. Quare ergo propriam aestimes anxietatem, quam suam per 
affectum tuum fecere quamplurimi? Tecum, ut de cognata gente taceam, Gothus 
affligitur; et tu adhuc, quasi solus propriis aestibus subjacens inclinaris? 
Instruant te, quaeso, veterum ornamenta majorum: et a moeroris ad bonam 
valetudinem intentione restituant. Abraham unicum filium morti quasi pius 
pater, quod majus est, laetus exhibuit, et ad necem filii mucronem genitor 
misericors praeparavit. Tu translatum coelesti judicio, quasi orbatus, 
inquiris:
et quem non obtulisse sacrilegium fuit, hunc oneras fletibus evocatum. 
In qua causa Davidicum tibi occurrat exemplum, qui feretrum filii ovans, 
et Deo referens gratias antecessit, quod dignatio superna de venerandi 
prophetae semine, quem forte muneraretur, acciverat. Tu si ejus aemulator 
non prorumpis in gaudium, certe tempera sub aliqua praedicti imitatione 
moestitiam. Replicabis forsitan, vix is a aegris animo posse suaderi, et 
in gravi tribulatione locum non habere consilia: orbatum non respicere 
quidquid hortatur ad vitam: unicum desolatos habere in evocanda morte subsidium. 
His addas, quod frugi sobolem, et quo teneram aetatem vinceret, morum modestia 
perdidisti: allegans juvenem tuum immaturos annos, qui peccatis amici sunt, 
glorioso fine clausisse,
et in aetatis naufragio ab eo de portu animae fuisse tractatum. Quibus 
ego dolorum tuorum fomentis, licet moestus, opponam. Minus peccavit, quod 
immaturus abruptus est. Junxit ad vitam perpetuam melioris saeculi quod 
in ista servavit: poenitentia quam eum egisse loqueris, etiam si in ipso 
non invenisset quod dilueret, invenerat quod ornaret: quae quoties innocentibus 
datur, coronam pro humilitatis affectione conciliat. Ad haec respondeas: 
Quo me vertam, frater, qui praeter lacrymas in praesenti luce nihil habeo? 
Adjiciam, Dei proximitatem invenire posse hominem, qui de homine non laetatur. 
In loco filii succedere posse conscientiam, quae sanctos ejus haeredes 
inveniat. Non unam ergo viam, si audire digneris, vitae melioris ostendam: 
licet tua non egeat
monitore perfectio; nec magistro opus sit ei quem fecerunt actuum suorum 
emendationes et honestamenta conspicuum: nisi tantum ut adhortationis quam 
consilio tuo et prudentiae debes, fidem diligenter expendas; et ad coelestium 
munerum affectum te revoces, unde vitales auras et accipimus et amamus; 
et gratum nobis sit beneficium, cujus colimus et veneramur auctorem. Ista 
sunt, quae brevi sermone dolens magna contexui; ruptam singultibus contestationem 
pro styli ubertate dirigens, dum muto lamenta colloquiis.
          EPISTOLA II. ENNODIUS SPECIOSAE.
Silentium meum dolor exigit, qui passus est crescere, dum de vindicta cogitat, 
dispendia caritatis.
Quid enim fieri potuit, nisi ut tacendo vicem restituerem litteras deneganti; 
ut contemptus circa me, qui per abstinentiam venerandi sermonis innotuit, 
dum subduco colloquia, pari mucrone feriretur? Dicas forsitan, vindictam 
inimicam esse proposito. Sed omnia errata ita computo, quasi legis obsequium, 
in quibus vos esse contingit auctores. Quisquamne culpam putet facere quod 
fecisti, et plectendum judicio divino censeat, quod a te processisse cognoscat? 
Aequo ergo animo sustine quod deliqui: dum ea in re praecedis, lux Ecclesiae, 
ipsa voluisti. Ego servo animum, quem promisi, ut in universis, si mereor, 
aemulator existam. Cujus rei fidem, dum tacentibus vobis taceo, et quod 
et loquentibus loquor ostendit. Ad scriptionis ergo officium, postquam 
visus
sum, me reduxi; qui hactenus intra verecundum penetrale, quae non amabantur, 
verba continui; simili in paginis pariturus obsequio. Salve, mi domina, 
bonae splendor sine nube conscientiae, et ad exemplum
sanctae conversationis in longum producere, et mei, si mereor, meminisse 
dignare: epistolari dans veniam brevitati, quam in angustum arctavit festinatio 
portitoris.
          EPISTOLA III. ENNODIUS SPECIOSAE.
Quanto deprimuntur peccatores suorum fasce factorum, quibus ab oculis tollitur 
quidquid offertur, et ne in oblivionem desideria mittantur, vicinum fit, 
nec contingi licet, omne quod cupiunt! Ad Ticinensem urbem votivam susceperam 
necessitatem, et molesti itineris universa transieram; aestimans hoc sacerdotem 
credere suis imperiis impendi, quod meo militabat affectui: cum subito 
contra metas votorum summo labore petitus jam de area fructus effugit. 
Proh dolor! qui me de epistolari alloquio ad tragoediam
vocas! Muros venerandae, post religionis loca, propter te civitatis aspexeram: 
jam grati parabam verba colloquii, vereor dicere, quod remansit; ne loquendo 
cogar denuo sustinere transacta. Illustrem virum Erduic, quem me tu, Ecclesiae 
decus, desiderare feceras, improvisus oculis casus ingessit: ibi comites 
mei videre, quid peterem, ibi animi mei aestus innotuit, quem ante sub 
praedictae claudebam umbra personae. Nescivi occultare per caritatis tormenta 
quod volui, nec fucis aliquibus colorare conscientiam. Moerentem me ad 
domum reduxit, qui prolixioris itineris causas incidit. Fatigationis meae, 
fateor, compendia non amavi. Ecce contestationem diligentiae meae et mentis 
asserui. Vestrum est, si vera dixerim, vos interrogare, et
animum meum affectionis vestrae aestimatione cognoscere. Domina mihi, saluto 
et deprecor, ut libens per praesentium portitorem suggerenda cognoscas.
          EPISTOLA IV. ENNODIUS OLYBRIO.
Nulli dubium est inter prudentes sacrae fidem promissionis impleri, et 
amicitiam quae fertilibus est maritata fomitibus, fructuum nobilitate gaudere. 
Ego conscientiam vestram appello jam statutis fidelibus obligatam. Ego 
tanquam de bonae arboris reditu, ita de caritate mutua idoneus carpo poma 
possessor: nulla partium in aucupio discessionis quod fieri voluit neget 
impletum. Apud Deum votis aut supplicium debetur, aut praemium. Ego in 
me religiosi, in vobis nobilissimi consideratione propositi, ad effectum 
inter
nos concordiae aestimo pervenisse quae coepta sunt: nec adolescentibus 
gratiae et in novam lucem erumpentibus frugibus verborum potuit negare 
commercium; cum culpa dignus sit, qui in vicinitate positus noluit
primus incipere. In hac ergo parte pudoris volens vitare dispendium, nolo 
evadere opinionem temerarii, dummodo ad effectum me ostendam pervenisse 
perfecti. Opportunissimum portitorem sarcina imperiti sermonis oneravi, 
affectu delinquens, per quem qui peccaverit, et veniam meretur et gratiam. 
Rogo ergo salutationis effusissimae debitum solvens, ut si me cordi habetis, 
de uberrimi ostendatis directione colloquii: quia sicut amoris elocutor 
et copiosus assertor es, ita nescis alicui blanda sermonum fucatione deludere.
          EPISTOLA V. ENNODIUS LACONIO.
Nunquam inter amantes silentio bene multatur offensu. Gravius inventorem 
percutit vindictae novitas,
quam errantem. Nefas est pro emendatione culparum culpas adhiberi; dum 
studio curationis, qui medetur aegrescit. Volui taciturnitatem quam circa 
me hactenus, mei immemores servastis, imitari. Sed homo levis animorum 
fortium non potui aequare contemptum. Victus sum naturae fragilitate, confiteor; 
et quod vos credo computare inter vitia plus amando styli abstinentiam 
effusa loquacitate pensavi, et longi dolorem silentii sermonis ubertate 
composui. Exspectans quidem a vobis praevium munus in litteris: sed nolui 
mihi ipse, dum diu taceo, negare responsum; aestimans, quod loquendo, formam 
dare, nisi loquendo, non possem: proinde, domine mi, salutationis debendae 
obsequium solvens, perlatorem praesentium ad vos specialiter destinatum 
solita dignatione
suscipite, et sublatum de consuetudine scribendi usum reparate, ne in damnum 
gratiae parcitas contingat ista verborum.
          EPISTOLA VI ENNODIUS POMERIO.
Quousque tantum licebit absentiae? quousque fama nobilis epistolaribus 
destituta commerciis veterascet? Nolo evadere opinionem temerarii, dummodo 
ad notitiam possim pervenire perfecti. Volo esse paginarum praevius destinator, 
ut Galliarum bona ad Italiam migrent, sine ullo formae suae translata dispendio. 
An forsitan putabas te in quocunque loci delitescere, quem scientiae lux 
longe positorum monstrabat aspectui? Et nisi me in laudibus tuis, domestica 
quid relatio, sed per imperitiam sui pauper
angustet, et amplissima meritorum tuorum praeconia perlatoris arctet exilitas; 
utriusque bibliothecae fibula perfectionis ex gemino latere venientis partes 
maximas momordisti, procurando ut tali ingenium
tuum saturitate pinguesceret. Taceo summam coelestis collatam beneficii, 
et dotibus sine humano adjutorio supernis instructum. Recte enim hoc aestimatur 
venire de superis quod inter homines nullo constat exemplo. Sed haec melius 
secuturis, vita comite, censeo reservanda temporibus: ad illud venio, in 
quo me sejunctissimus instruxisti. Quantum habui praesentium portitoris 
sancti Felicis assertio, in epistolis meis sine cura dictatis Romanam aequalitatem, 
et Latiaris undae venam alumnus Rhodani perquirebas. Sollicitus, credo, 
scrutator et diligens, quid lima poliret, invenit, dum per infabricata 
verba discurreret. Nescimus quia quid qua mente homo legerit, quod hac 
profert deliberatione sententiam? maxime cum scriptum sit:
Ipse parens vatum, princeps Heliconis Homerus.
Judicis excepit tela severa notae.
Rogo et si indigenas, et si inter studiorum suorum palaestra versatos fulget 
Latinitas, mirum dictu, si amat extraneos. Periculum facere de eloquentiae 
pompa non debeo, nec praesumo, qualiter quis valeat experiri; cum professionem 
meam simplici sufficiet studere doctrinae. Si me tamen quondam studiorum 
liberalium adhuc nobilitate gaudentem aliquis tali dente tetigisset, parassem 
vel quod ad excusationem esset idoneum, vel quod non puderet objectum. 
Nunc vale, mi domine, et circa me ecclesiasticae magis disciplinae exerce 
fautorem. Scribe vel manda, Melchisedech parentes quos habuerit, explanationem 
arcae, circumcisionis secretum, et quae propheticis
mysteriis includuntur. Ista quae sunt saecularium schemata, respuantur, 
caducis intenta persuasionibus, telae similia Penelopae.
          EPISTOLA VII. ENNODIUS FIRMINO.
Exigat licet amor, quod non potest implere perfectio, et impetret caritas, 
ut per loquelae audaciam quae ornare poterat, pereat spes tacendi: maxime 
cum sit dicendi, ut Tullius refert, nisi cum necessaria, nimis inepta conditio. 
Sed inter narrationum vias et itinera aperienda falce doctrinae, teneri 
nescius virium consideratione regnat affectus. Imperatoris loco dominatur 
semel penetrabilibus cordis infixa dilectio; credens quod non de verborum 
pondere
vel pompa capiatur, qui de absentis propinqui est salute sollicitus: nec 
existimat quod nasci possit offensa de gratia: hoc ad laetitiam satis esse 
conjiciens, si optatam nuntiet epistola sospitatem. Sed
vos, quos libra peritiae in eloquii lance pensabit, quibus ubertas linguae, 
castigatus sermo, Latiaris ductus quadrata constat elocutio; quaeritis 
nimirum in aliis quod exercetis, quaeritis quod amatis: nos ab scholarum 
gymnasiis sequestrati, arentis ingenii guttis quaedam oceani fluenta provocamus, 
quasi lychnis contra solis radios pugnaturi. Mei macies longe se monstrat 
studii; et nisi excusetur pietate garrulitas, dispendium proprii pudoris 
est quod amavi. Vena quidem linguae a generis fonte trahitur; et fervore 
genuino solet fetura nobilis incitari. Ego mea sum impar prosapia: me dotibus 
vestris quasi peregrinum scientiae plenitudo non tetigit: ego vos tantum 
laudare magis quam imitari valeo. Et quamvis nondum in me ad florem venerit 
matura facundia, et pressus
onere gratiae solvendi deserar facultate; committo tamen cymbam tenuem 
placido mari; quia parum ab ingratitudine differt muta gratulatio. Unde 
nascitur ut prospera quae de vobis perlatoris relatione cognovi, inter 
coelestia mihi beneficia computentur. Et quamvis deberem reddere sermonis 
officium: sed quia portitorum negligentia fecit ut directae a vobis aut 
retinerentur aut perderentur epistolae: ego tamen verecundiam meam in statione 
degentem ad incerta deduxi, et totum me legendum sapori vestro committo. 
Salve, mi domine, et amantem vestri frequentibus colite muniis litterarum. 
Circa quae studia pigrum esse nec diligentem convenit, nec facundum.
          EPISTOLA VIII. ENNODIUS APOLLINARI.
Pro voto militant desideriis propriis necessitates alienae, dum in gaudium 
nostrum aliquorum precibus exhibemus obsequium. Quis non pretio propter 
se quaereret quod alteri sub hac occasione praestatur? Debent mihi nunc 
perlatores praesentium debita mea, et non solum me ad solutionem non pertrahunt, 
sed se fatentur obnoxios. Non est incuriae, quod raro a me scripta prorogantur: 
similia frequenter, ut nunc reperi, bona subtrahunt. Inveniant ergo hujus 
beneficii fructum, si me diligitis, portitores. Qui sicut a me ea quae 
erant offerenda, exegerunt; ita ad vos, ut opinor, scriptionis commercio 
optata perducunt. Domine mi, salutationis obsequia restituens, Deum precor 
ut haec vobis in bona valetudine porrigantur, et reddatur
illico pagina, quae meam quaerat, vestram nuntiet sospitatem.
          EPISTOLA IX. ENNODIUS OLYBRIO.
Vix aliquando mihi ea quae diu cupita sunt ex sententia successerunt, ut 
sitim quam ex litterarum vestrarum ardore conceperam, eloquentiae divitis 
unda satiaret, et aestus quos exspectatio longa geminaverat, arridentia 
labiis fluenta restinguerent. Sed cur me ad votorum asseram summam fuisse 
perductum, cui majus nascitur de impetratione desiderium, dum de sermonum 
vestrorum flumine pectus ardescit?
Ostenditur mihi liquido, quam sit rerum nescia mens humana, quae, dum pretium 
propriae ambitionis intelligit, assuescit plus amare ad quod tarde pervenit; 
et dum abundat in praesentia quo delectetur, magis superest quod requirat. 
Nunc confiteor, in litteris vestris superforaneam cautionem mei aestimator 
expavi: ubi dum secundis in altum loquelae vestrae portarentur vela proventibus, 
et in obsequio militaret quidquid spirat; remigium vestris dicitis deesse 
colloquiis. Non est licita, veri diligentia sequestrata quam pingunt verba, 
formido: remis opus est, quotiens nullo flaminum puppes juvantur impulsu: 
his non eget, cui secundam navigationem fecit conspiratio devota ventorum. 
Sol facibus non juvatur; nec lunaris globi claritudinem minorum siderum
aliquando illustravere collegia. Domine, ut supra, honorem salutati exhibens, 
precor, ut apud magnitudinem vestram studiorum meorum fructu non caream: 
postquam vobis quid cuperem non celavi, ut scriptionis operam quam hactenus 
protulistis, styli frequentia vel ubertate pensetis.
          EPISTOLA X. ENNODIUS FAUSTO.
Meritum meum regnator coelestis si attenderet, aut exigua bona adipiscerer, 
aut magna supplicia; et mei idoneus aestimator, quo meritis pervenire non 
poteram, voto non tenderem. Sed gratias illi, qui delicta nostra sic ne 
extollamur resecat, ut spem ad latiora perducat. Domini Avieni dictionibus 
a me debentur ista praeloquia: qui necdum ad bonam valetudinem
reductus, animum meum sollicitudinis catena laxaverat, dum adhuc inter 
spem et metum anxii vota penderent, naturam respiciens indicavit quo tonaret 
eloquio. Judicio quidem ista praeceperam, et altricem nobilis metalli venam 
in thesauris quos pepererat agnoscebam. Sed etiam in hoc peccator evenire 
vix credidi, quod assequi non merebar. Verum dico, teste divina clementia, 
si sunt aliqui in Liguria, qui de litterarum possunt genio et splendore 
judicare: vos crediderunt in illa dictione laborasse, quam aetati praejudicans 
canus jam in puero sensus excoluit. Sed ista magis illis cum lacrymoso 
gaudio dixi, quos aut effusus sanguis albo curiae coelestis ascripsit, 
aut clara confessio: qui secundis confirment primordia nostra successibus. 
Vos famuli
humilitate et obsequio salutans, opto inter quaevis, dum istis animum relaxatis, 
adversariorum mala gaudere. Nihil est enim in quo possimus inimicorum damna 
sentire. Hoc nobis Deus contulit, quod invidia terrena non subtrahat.
          EPISTOLA XI. ENNODIUS FAUSTO.
Quid faciam, quando rescribenda vos scribitis, et pro bono praescientiae 
coelo vobis obsequente concessae, quidquid alienum pectus potuit investigare, 
narratis? Liquet supra hominem esse, duorum sic implere personas. Sed ad 
illum referantur ista, qui
praestitit. Ego tamen remittere me orationem, per quam in umbram antiquus 
Tullius trudetur, non promisi. Quippe qui acceptum quaternionem sub majori, 
quam ingenio meo commodabat, celeritate reddideram: dum fidei serviens, 
quae ad profectum poterant pertinere contempsi. Nihil apud me de veneranda 
tunc dictione remanserat, nisi quod ad fructum, quantum aestimo, bonae 
opinionis reposcenti memoria furante subduxeram. Nolo dicere, quale fuerit 
quod invitus restitui, quale etiam quod amavi: ne manifesto credatis vos 
alleganda sine sui dispendio praedixisse. Curis meis tamen super hac parte, 
serenae lucis meae domni Avieni miseratio, licet incipientis, tamen jam 
probata succurrit, quamdam schedulam quae ipsi remanere potuit, ostrum 
mihi
nobilitatis ingessit: hanc hactenus habui: inde sum et locutus, et sapui. 
Sed postquam et aliena beneficia jussus sum pendere, perlatore eam sequente 
destinabo: non eam in me pro peccatis meis intelligens benevolentiam, ut 
quod externorum muniret ingenia, bene credulus non negarem; sciens me hominibus, 
quod impugnat propositum, cautione misceri. Verum dico, illo teste cui 
nota sunt omnia, a me illas mundi ore, celebratas dictiones vestras, quod 
credo inscitia mea fieri, cuiquam dari nec tormenta compellunt. Domine 
mi, salutationem reverentiae vestrae exhibens, contestor quia negligentia 
judicium meum, nec adulatio impugnat affectum.
          EPISTOLA XII. ENNODIUS ASTYRIO.
Propheticis oraculis sublimitas tua praestat obsequium, et ad fidem veterum 
sanctionum militat novellis excessibus. Providisti ne segnior admonitio 
remaneret valetudine subtracta neglectui. Scriptum enim est per Dei cultores, 
quorum aures prudentium debeat doctrina transire, quos falsi sermonis sapore 
pertrahere; allegans perire monita, quae in alia constitutis deliberatione 
praestantur. Ego tamen loco humilis, lingua mendicus, solis antea necessitudinis 
stimulis verba concessi, et ad contestationem diligentiae, prioribus litteris 
exhibui sub sanguinis libertate responsum. Nunc male est animo, quod injuriarum 
fructu carens, sumpsisti forsitan mentita apud te urbanitate jactantiam: 
nesciens quod auctorem repetunt tela, quae indocilis adversus alterum manus
emiserit. Quis putet contumeliam, quae solam conscientiam destinantis affligit? 
Improborum natura est, hoc sentire de omnibus quod merentur, et in malis 
solatium nusquam videre innocentiam. Tormenta
sunt maculatae conversationis non sibi credere esse participes. Haec illa 
mente descripsi, qua memor propositi odium compellor debere criminibus. 
Nullum dens meus, nisi de se tetigit confitentem: dum vitia incessimus, 
reum ira manifestat. Nam injurius sim, si styli loco vomerem sentiam, aut 
mihi scripta computem, quae relegens non agnosco. Scit enim Dominus, quia 
si non nostro nomine notata fuisset epistola, ad quem fuisset directa nescirem. 
Tibi habe facetias tuas: aut illis rese va cum quibus vobis sine oris officio, 
per clandestinae familiaritatis communionem clamor est actuum. Ecce salutationis 
honorificentiam solvens deprecor, ut in dirigendis epistolis loca, tempora, 
personas attendas: ne quod ego ad me scriptum non computo, alterum
forsitan laedat. Quia aestimo te hujus epistolae formulam ad plurimos destinasse, 
et sola nominum commutatione, eam per singulos sine meritorum consideratione 
transmittere.
          EPISTOLA XIII. ENNODIUS OLYBRIO.
Ut tradit quaedam eloquentiae persona sublimis, lex est in epistolis negligentia, 
et auctorem genii artifex se praebet incuria. In quo opere illud subducit 
gratiae, quod cruci tuum testis sudor invenerit. Caminis excocta fabrilibus 
verba non flagitat salutis suae nuntius, et quaesitor alienae. Melius si 
in his commerciis pura elocutionum fronte congredimur: diademata simplex 
colloquii cultus abjurat: epistolaris communio, si quando affectatum decorem 
fugit,
obtinuit. Sed magnitudinis vestrae dives et elucubrata narratio mendicis 
limitibus nescit includi; nec oris thesaurum quibuscunque arctare confiniis: 
magnorum more fluminum riparum frena contemnit. Non dum compositum velamen 
occupationis locuples lingua transgreditur, his tantum se studiis militare 
significat, ad quae vel occasione perducta est. Et nisi vobis, quietis 
nostrae testimonia, reipublicae gubernacula sentiremus fuisse commissa, 
et rem laboris vestri esse, quidquid ubique disponitur, vel Italiae curam 
didicissemus unum pectus ingressam: pene vos sola putaremus paginalis styli 
cura et assiduitate macerari. Deo debentur haec munera, qui et amatorem 
scientiae sensum contulit, et limam studiorum ad oris fabricam non negavit. 
Non sic pernix aether
acta nervis arundo proscindit: quemadmodum inventa ingenii vestri sermo 
describit. Nulla languescit obice, nullis tardatur obstaculis: fit pervia 
quaecunque se illi difficultas obtulerit: et mirum in modum
per allegantis peritiam mutatur natura causarum: hoc facis in merito negotium 
habuisse, quod cupias; veritas est, quodcunque pro veritate narratis. Hinc 
cautis judicibus non licet repugnare: minutissimi discussores opinionis 
lucrum aestimant, si sequantur quo pertrahit oratio imperiosa captivos. 
Huic ergo linguae, his opibus reverentiam, fateor, ad quam primus cucurri, 
debeo singularem. Et opto esse plurima, quae mihi ad caritatis fibulam 
agenda mandentur. Sed quae injunxistis de religiosis feminis, Speciosa 
et germanis ejus, male est animo quod implere non potui. Nihil enim nunc 
mihi cum illis residuum est familiaritatis aut pignoris; maxime quia in 
disjunctis civitatibus degunt. Ad quas tamen missas ad me litteras mox 
direxi; quae responsum usque
ad illa quibus se viderent, tempora protulerunt. Ego, ne magnitudinem vestram 
suspensam tenerem, scripta prorogavi: mox ad vos perveniet, si quid mandaverint, 
quod libeat indicari. Nunc honorificentiam salutationis impertiens, rogo, 
ut mihi magis cum Ecclesia sublimitas vestra si quae sunt agenda, committat: 
quia puto me in affinium vestrarum causa, vel matronae, amici circa vos 
diligentiam pectoris non celasse.
          EPISTOLA XIV. AFRIS.
Lucrum forsitan putaret inimicus, si inter pericula quae Christianis indixit, 
credentium animos subegisset, et per diversa Domini grege disperso, non 
superesset vel inter paucos, a quibus possit fide perseverante
calcari. Regnat adhuc ille in numero vestro, qui sibi non tam in multitudine, 
quam in devotione complacuit. Scriptum enim est, datam Satanae potestatem, 
ut servos Christi cribraret: ut quod de tritico inveniri posset, horreis 
jungeretur; quod de paleis, ad ignium alimenta transiret. Ad vos specialiter 
dictum est: Nolite timere, pusillus grex: complacuit Patri vestro dare 
vobis regnum[10]. Venit inter vos gladius perfidorum, qui marcida Ecclesiae 
membra resecaret, et ad coelestem gloriam sana perduceret. Quot habeat 
Christus milites, certamen ostendit: qui triumphum mereantur, per bella 
cognoscitur. Nolite metuere, quod pontificalis a vobis apicis infulas abstulerunt. 
Vobiscum est sacerdos ille, vel hostia, qui non tam honoribus consuevit
______________________________________________________________________
gaudere, quam mentibus. Majora sunt confessionis praemia, quam nominatae 
munera dignitatis. Ad illa plerumque etiam minoris meriti personas favor 
humanus adducit: ista nisi gratia superna non tribuit. Ipse enim in vobis 
et pugnavit et vicit, quem fides meretur et inter hominum tormenta sociari.
Prolixis non est opus fervorem in vobis coelestem animare colloquiis. Habet 
incrementa sua divinae virtutis incendium. Nec opus est eos in tropaeo 
jam positos attolli laudibus, qui sine monitore vicerunt. Gravat conscientiam 
Christiani quidquid afferunt blandimenta praeconii. Res quidem virtutis 
est, quam fecistis: sed summi praemii restitutione superanda. Quod tamen 
directis ad filium nostrum H. diaconum litteris sperastis, beatorum martyrum 
Nazarii et Romani benedictionem poscentes, fidelibus non negamus. Accipite 
veneranda patrocinia invictorum militum: et quia vestram jam fidem in praeliis 
imperator agnovit, feliciter confessionis munera consummate. Dabit Deus, 
cum ipsi placuerit, reducem Ecclesiis quietem: ut moerorem quem indixit 
adversitas, pacis dulcedine
consoletur.
          EPISTOLA XV. ENNODIUS EUPREPIAE.
Coelestis dispensatione mysterii, uno tempore mihi sororis Lupicino refusus 
est matris affectus, et geminae copula necessitudinis, peregrinantem recipere 
meruit post intervalla pietatem. Revixisti apud nos post dilectionis quem 
procuraveras obitum, beneficio litterarum: vidimus amorem quasi de quadam 
sepultura surgentem. Inauspicato nobis incolumitatis vestrae nuntius accessit 
auditu, quam credebamus per contemptum nostrum viventem busta complesse. 
Credimus te dura perpessam: sed confitemur irrogasse durissima. Quod sustinuistis, 
commune cum bonis est: cum crudelibus, quod fecisti.
Ubinam gentium materna hactenus cura delituit? ubi quod fratri debebatur, 
erravit? ad longiora animus tuus quam corpus abscesserat. Si te ad ultima 
terrarum confinia peregrinationi socia dispulisset adversitas, illuc sequi 
debuit germanae fides, et sollicitudo genitricis. Sed in occasu solis cui 
proxima fuisse narraris, frigidum pii amoris pectus habuisti. Imitata fuisses 
aetherei sideris circa debitam diligentiam defectum feliciter renascentem, 
et feriatum a gratia non perpetuo animum gessisses. Suscepisti mentem provincialium, 
quos adisti: mutasti regionem, et propositum pietatis abdicasti. Nam abjurans 
Italiae communionem, non solum circa amicos, sed etiam circa interna pignora 
repulisti. Postremo animae tibi mutatio accessit commutatione telluris.
Quam timeo quod longis incuriam tuam incesso colloquiis! quid offensa faciet, 
quae illaesa contempsit? Dedisti justum dolorem studiis non amantis: quae 
te innocentem faciant, causas ingessi. Sed exprobratio ista, si per se 
respicitur, aspera est; si origo ejus inquiritur, omni dulcedinis melle 
condita. Graviter
fert circa caritatem negligentiam, qui parentis silentium liber accusat. 
Poteris errata corrigere, si praesentia non vales, scriptione multiplici. 
Salutis ergo gratiam praesentans, quaeso, ut mei memineris, qui preces 
tuas circa communem filium et vota praecessi. Ante enim quid debuissem 
consideravi, quam quid velles agnoscerem. Tu Deum religione placa, et precum 
circa nos assiduitate compone: qui intentionem meam in ejus profectum et 
cordis secreta respiciat, ut quod ego labore polliceor, ille praestet auxilio.
          EPISTOLA XVI. ENNODIUS FAUSTO.
Par quidem fuerat sublimi viro Pamfronio commeante ministerium paginae 
ad vivi sermonis officia
transferri: nec illum epistolari fasce onerari, quem non tam verba mea 
contigit nosse, quam studia. Sed ejus in his officiis manus dantur imperio. 
Postulat adjutricem paginam latentium scrutator animorum: et ideo ne quid 
apud eum nostri deesse contingat obsequii, scripta concessi, et si commendationi 
non necessaria, praeceptis ejus accommoda. Quibus enim sermonibus prosequendus 
est, cui totum magnitudinis vestrae licet sperare de gratia? Ita eveniet, 
ut angustiora sint supplicantis verba, quam merita perlatoris. Quid enim 
praestes juvaminis illi, pro quo quantumvis popo ceris, plus meretur! Ergo 
ad styli exercitium junguntur haec, non ad beneficium commeantis. Juvat 
animum sub quavis occasione vestri meminisse, licet nominato scriptione 
nihil tribuam.
Ecce tamen quia jussus sum, illa quae praestantur extraneis, insinuationis 
dicta subjungo. Juvate vos peculiariter expetentem, fiduciam ejus dignatione 
roborantes: quidquid spe praecipit, inveniat: ut si meritorum suorum angustus 
aestimator est, ad me referat quidquid fuerit consecutus. Obsequium salutationis 
impendens supplico, ut crebris me relevandum ducatis affatibus; cui inter 
moeroris sarcinas nullum, praeter oris vestri solatia, potest esse subsidium.
          EPISTOLA XVII. ENNODIUS CONSTANTIO.
Nemo peritiam pomposa elocutione condemnat; nec spernendum cum pudore dicit 
esse quod sequitur. Sui impugnator est, quisquis elucubratis sermonibus
linguae cultum praedicat abjurari. Ego tamen in epistolis magnitudinis 
vestrae diligentiam semper, non verba pensavi: nec adjutricem malitiae 
facundiam majus pretium habere censui quam simplicitatem, quae infucata 
fronte secretum mentis enuntiat. Hoc in sanctis hominibus et amavi semper 
et colui. Ago nunc atque habeo gratias, quod parvitatem
meam litterarii sermonis visitatis affatu: et inter occupationes et excubias 
quibus universos Ravenna distringit, mei cura non ponitur. Reddo ergo effusissimae 
salutationis officia, sperans ut praesentiam meam apud dominos meos amantis 
vestri, pro dignatione qua credentem fovetis, faciatis optabilem.
          EPISTOLA XVIII. ENNODIUS JOANNI.
Probabiles causas habeo, quibus unanimitatem vestram styli mei morsu, quamvis 
rubigine sordentis, incessam: quas, cum sis abundans naturae bonis et ingenii 
facultatibus locuples, purgare non possis. Ego unquam credidi ad alium 
reditus vestri citius indicia posse perferri? Ego curam mei inter quasvis
occupationes, illud amicis censui consecratum pectus excedere? Ecce ante 
oculos meos redduntur aliis paginae, et amica exspectatio sub omni credulitatis 
meae despectione frustratur. Nolo litteras majori objurgationis felle complere. 
Sufficit tristibus stricta narratio. In eo adhuc animus meus, quo magnitudinem 
tuam discedentem monuit, persistit statu: vestrum est, si temporum mala 
contemnitis, promissam servare concordiam. Salve, mi domine, et amantem 
tui releva communione sermonis, ut scribendo deleas dolorem, quem vides 
amico per scriptionis abstinentiam contigisse.
          EPISTOLA XIX. ENNODIUS CONSTANTIO.
Abundo gaudio, nec clauda laetitiae meae fides est,
ideo aliqua per diabolicam inspirationem nasci certamina, ut tu, qui te 
ultra emendationem omnium protulisti, triumphi honore gratuleris. Non est, 
ut video, effeta Liguria: nobilitatem pariendi nec in temporum extremitate 
deposuit. Inimicum vitiis adhuc et in cineribus nutrit incendium: in cujus 
favillis ultrix criminum flamma non moritur, nec hostis errorum ignis operitur. 
Quam timui ne velut exhausta cessaret, dum epistolae vestrae frontem alienis 
fuscatam praestigiis sollicitus trutinator aspicerem! more parentis attoniti, 
qui cum carum pignus ad bella transmittit, nec de explorata esse patitur 
virtute securus. Ad incrementa sollicitudinum triumphos filii numerat, 
non quietis: plus expertae metuit felicitati, cui formidinem ministrat 
affectio: quia
ignara cautionis est mens instituta victoriis: et in acie amor laudis salutis 
oblivio; tropaei gustus abdicari imperat lucis affectum. Sapor vitae illos 
tantum possidet, qui de conflictibus venientia bona nulla didicerunt: semper 
ad gloriam jungitur, quod de incolumitatis propriae cura decesserit. Sed 
mihi in praesentiarum supersedendum est hujusmodi scriptione.
Non sunt militis nostri plus praedicanda, quam asserenda certamina. Ubi 
jaculis opus est, verba nil conferunt. Licet promulgasse meam sententiam 
fuerit, dum vestram praedico, et hoc sit respondere, quod responsa laudare: 
Dei tamen opem precatus, obsecutura fidei verba subjungo; ad illum convertens 
styli mei cultum, qui quotiens scribenda est infelix curvis terra vomeribus, 
se famulis suis germina collaturum promittit esse, quae jaciant, dicendo: 
Ne cogitetis, quid loquamini: Pater enim vester est, qui loquitur in vobis[11]. 
Ipse ergo ad faciendam promissi veritatem veniat: ipse oris mei labantem 
confirmet infantiam, ut allucinationis nostrae concinnatio inhumana videatur. 
Sed quid diu replicanda circumloquor? unum rogo, ut pro modulo meo rescripta 
taxentur: nec putetur aut legi aut defensioni
______________________________________________________________________
deesse, quod nescio. Ergo, ut scriptione testamini, inventus est homo, 
qui servos Christi, quemadmodum ipse promisit esse faciendum, sub hac occasione 
cribraret, afferens de arbitrii libertate homini in una tantum parte quae 
deterior est, eligendi datam esse licentiam? O schismaticam propositionem, 
quae juxta Apocalypsin scriptas habet in fronte blasphemias[12]! Quae ista 
libertas est, si valet, edisserat, ubi hoc datur solum velle, quod puniat; 
aut quare electionem nominet, ubi unam tantum partem asserit fuisse concessam? 
Quod si veritate subsisteret, locum divina judicia non haberent. Quid enim 
boni a nobis Deus noster recte quaereret, qui appetentiam ejus de voluntate 
subtraxerat? Sed juxta Apostolum, Nunquid iniquus Deus?
______________________________________________________________________
absit[13]. Inter homines a recti discordat affectu, qui a subjectis exigit, 
quod in potestate non tribuit: hoc de Deo qua conscientia sentiatur, advertite. 
Ubi est illud Apostoli clamantis, et pro arbitrii libertate testantis, 
Velle adjacet mihi, perficere autem non invenio[14]? quid est aliud, nisi 
dicere, Novi dextrum iter eligere; sed nisi ingredientem juverit gratia 
superna, lassabor? Nemo dubitat, nemo condemnat, quod auctore gratiae praestante 
et ipse aequitatis hominibus callis aperitur. Dux enim bonorum et praecessor 
est gratia, quando coelitus multiplici ad requiem invitamur hortatu: quando 
nobis dicitur: Venite, filii, audite me[15]; Venite, benedicti Patris mei, 
possidete paratum vobis regnum[16]; Ubi ego sum,
______________________________________________________________________
ibi erit et minister meus[17]. Sed nisi talibus moniti, et voluntas nostra 
quae libera est, et
______________________________________________________________________
labor praestet obsequium, ad periculum et gehennam non imperio aliquo, 
sed sponte devolvimur. Itaque aut praemium devotio, aut poenam contemptus 
operatur. Alioquin non erit justa retributio, quae aut per supplicia refertur 
necessitate peccantibus, aut bonam mercedem offert operi, ad quod trabuntur 
inviti. Ergo debemus gratiae quod vocamur: debemus gratiae, quod occultis 
itineribus, nisi resistamus, sapor nobis vitalis infunditur: nostrae tamen 
electionis est, quod beneficia demonstra a sectamur. Via enim scelerum 
non imperatrix nostra esse legitur sed famula, cum de peccatis dicitur: 
Sub te erit appetitus eorum[18]. Quid enim sibi vult universa prophetae, 
quasi sertis redimita elocutio: Noli aemulari inter malignantes[19]; Nolite
______________________________________________________________________
confidere in principibus[20]; Nolite fieri sicut equus et mulus[21]; et 
Apostolus: Nolite fieri servi hominum[22]? Toties Noli in superna admonitione, 
quo respicit, si aliud velle non licuit? Deinde quamvis in persona Christi, 
tamen pro arbitrii astipulatur ejusdem prophetae nobis libertate testimonium: 
Ut facerem voluntatem tuam, Deus meus, volui[23]. Et alibi: Voluntarie 
sacrificabo tibi. Et: Vota mea Domino reddam. Et iterum: Vovete et reddite. 
Illud autem beati Apostoli quo se muniri credit, exemplum, nobiscum facit, 
si quae sequuntur advertat, cum inimicus arrogantiae dixit: Gratia Dei 
sum, quod sum[24]. Mox enim, ne sic fugax gloriae crederetur, ut longo 
intervallo a veritate descisceret,
______________________________________________________________________
sapiens architectus adjunxit: Abundantius omnibus laboravi, et gratia Dei 
in me egena non fuit[25], quod dixisse est: Christus in me, quem digne 
aut abundanter muneraretur, invenit. Non enim pauper est divina gratia: 
sed meritorum nostrorum putatur quadam macie aut exilitate tenuari. Quae 
tunc non suis aestimatur meatibus fluere, quando de ejus cursibus ariditatis 
nostrae vena nil recipit. O si epistolaris pateretur angustia sacrorum 
voluminum arcana reserari! Sed timeo ne qui nullam poterit, Deo inspirante, 
in fide nostra invenire calumniam, de paginae prolixitate causetur. Quid 
illud, qua mente suscipit: Ecce aquam et ignem, ad quodvis porrige manum[26]? 
quid alia quae copiosus assertor ipse replicasti? Credo more aspidis clausa, 
ut aiunt, aure transivit. Video quo se toxica
______________________________________________________________________
Libycae pestis extendant: arenosus coluber non haec sola habet perniciosa, 
quae reserat: ad aestimationem
occultorum facinorum ferenda sunt quae fatetur. Vult enim ad illud pertingere. 
Neminem suo vitio aut negligentia perire, si homo utriusque rei boni et 
mali per potestatem concessa electione privatur. Hos tantum jactat potuisse 
salvari sine labore ullo, sine mandatorum amicitia, quos peregrinantes 
a merito favor tantum coelestis eripuit. Proinde, quod in ipsum referatur, 
illos periisse intelligit, quos gratia noluit divina liberare. Tu mi domine, 
salvedicto, fac apud te ut sies: et si sanari mancipium mortis non potest, 
a contentione desiste: ne cum te fidei radice fultus valida niteris, ille 
sub occasione hujus controversiae, ante editionis tempus, divini seminis 
ab aliquorum utero partus excutiat.
          EPISTOLA XX. ENNODIUS CONSTANTIO.
Dabis veniam quod celer rescripsi, quia aetati adhuc debeo indocilem festinationem. 
Vos maturitas et pondus decet. Proinde credentem fovete, et nugas meas 
a publico rigore subducite: quia si pagina nostra res crepera atque anceps 
est, jussionis vestrae se tuetur patrocinio, ab hoc quod nemo imperata 
fastidit. Vale ergo dicens, legenda commendo: fiet etenim ut posthac bene 
accepti ad parendum delenificae obedientiae stimulis incitemur.
          EPISTOLA XXI. ENNODIUS ALBINO.
Quater ad magnitudinem vestram scripta prorogavi, et adhuc tanquam deses 
accusor: lingua militavit affectui, assiduitas diligentiam non meretur.
Credo portitoris aut negligentia aut invidia, ad hanc me offensam fuisse 
perductum. Ecce tamen scripta multiplico, et pro voto vestro prosperitatis 
meae indicia faciens, de vestra cupio felicitate gaudere. Salve, mi domine, 
et amantem vestri sub omni dignatione relevate: quia Deo proximam rem facitis, 
patrocinio vestro, credentem plena fide et communione relevare.
          EPISTOLA XXII. ENNODIUS FAUSTO.
Supervacuis ad beneficia laborat impendiis, qui solem certat facibus adjuvare: 
gratiae plenitudo adjectione non indiget: nec ulla requirit commendationis 
augmenta, quem ad amicitiarum cumulum merita pertulerunt. Illustrem et 
patricium virum Albinum
parentem vestrum styli mei cura prosequitur: cui per paginam non impendo 
necessaria, sed votiva:
et quamvis utilitati ejus nihil adjiciam, amorem tamen mereor, quod praedicti 
jussa complevi. Venerabili ergo domino salutationis obsequium impertiens, 
precor, ut circa diligentiam suam praedictus vir magnificus recipiat, quod 
mihi, dum vos colit, exhibuit. Novi enim cito amplissimum virum ad cordis 
vestri esse penetralia perducendum, quem innocens propositum suis erit 
apud vos dotibus adjuturum.
          EPISTOLA XXIII. DOMNO SUO FAUSTO ENNODIUS DIACONUS.
Sine dispendio tutelae orbantur, quos ad vos pertinere contigerit: non 
desunt illis paterna subsidia, quos fovetis. Lupicinum Euprepiae nostrae 
filium loquor: ad ipsum pertinet praefata generalitas: de cujus substantia 
sublimis vir, venerator vester comes
Tancila dixit mihi, a domno nostro rege, quod referri grave sit, impetratum. 
Nam universas matris ejus facultatulas a Torisa, vel aliis asserit fuisse 
competitas. Aliud quod infelicitati pupilli potuissem praestare, non habui, 
nisi ut vestram notitiam instruerem, et veri fungerer relatoris officio. 
Vestrum est, inspirante Deo, circa miserum providere quod adjuvet: ad me 
respexit, quae mihi resignata sunt, indicare. Domini vere mei salutationis 
obsequia praesentans, de clementia divina postulo, ut laborem vestrum juvamen 
coeleste comitetur.
          EPISTOLA XXIV. DOMNO SUO FAUSTO ENNODIUS DIACONUS.
Dispendium credo esse diligentiae, nullas commeantium
manus litterarum dote munerari, quae solent lectione etiam vultus ad longinqua 
portare, et carorum imagines officio praesentare sermonis. Ad ista jungitur 
etiam bene de utriusque merentis sublimissimi Luminosi portitoris occasio, 
qui ad religionem meritorum vestrorum suae quoque gratiae fructus adjungit. 
Quis geminus patiatur ut sub quacunque negligentia haberetur affectus, 
si a paginis temperem, quas dignatio vestra exegit, et si illas nominatus 
non accipiat perferendas? Deo gratias, quod in fronte epistolae locandum 
fuit, quia felicitas vestra votivis erigitur aucta successibus; quod tumida 
inimicorum cervix Christo Deo non gravata succumbit. Spe praeceperam quod 
affectus ostendit. Bene enim sententiae coelestis finem praenoscit, qui 
novit qualitatem
ejus de actuum humanorum serenitate colligere. Vale ergo longum, mi domine, 
et amantem vestri
styli usu relevate; ut quidquid subtrahunt intervalla terrarum, tabellaria 
compenset oblatio.
          EPISTOLA XXV. FAUSTO QUAESTORI ENNODIUS DIACONUS.
Pro coelesti dispositione reditus mei indicia fieri nullo magis quam amico 
Ravennam properante convenit: cujus fidelis relatio etiam pagina cessante 
suffecerat. Sed usu abstinere non potui: quo si sub quocunque neglectu 
temperem, videor damnasse styli frequentiam quam amavi. Jungitur, quod 
praedicto obvias in negatione manus exhibere non potui, qui scit ab amantibus 
sui securus exigere, quod eis pro religione conscientiae novit fideliter 
exhibere. Ravennam ergo digressus, quae quidquid in praesenti vita habeo 
dulce complectitur, Mediolanum
salva corporis valetudine, Christo prosequente, perveni; male ferens quam 
in redeundo, hieme impellente, optavi forsitan contra desideria celeritatem. 
Sed ad Deum cuncta referenda sunt, cui adjacet humana facta componere, 
et diligentiam corporalem aeterni amoris sapore mutare. Nunc ad scriptionis 
causam dicta humili salutatione et commendatione me confero perlatoris: 
qui si pro mentis vestrae serenitate gratuletur beneficiis, agnoscit se 
aut recepisse quod vestris praestitit, aut qualiter amare debeat, incitari. 
Quem si vel nolit, festinum redire compellite: quia et affectui meo praesentia 
ejus est necessaria; et si Deus promissionem statuerit, cum ipse jusserit, 
utilitati exspectatur accommoda.
          EPISTOLA XXVI. ENNODIUS LIBERIO.
Aut alitur, aut sustentatur scriptione diligentia: ministra affectionis 
est epistolaris confabulatio: muta caritas simulacrum repraesentat ingrati: 
depretiat genium suum, quae in vocem non prorumpit, amicitia. Bene secretum 
pectoris reseratur clave sermonis: dignationem vestram jam patior. Haec 
pro ingenii viribus paginalis commercii libamenta dedicavi, per quae usurpo 
vindicare mihi meritum plus amantis. Nemo enim taciturnitatis repagulo 
ora porrigit, quam decisi foederis memorem proditor mentis loquela non 
deserit. Principem ergo locum in litteraria communione possideo, et majori 
cultura dignus sum, qui prior quid gestirem, patefeci linguae testimonio.
Ecce religionem dirigendae paginae sine nube disserui.
Vestrum est in me fovere quod recepistis; ne judicia culminis vestri, me 
jacente, patiantur examen. Exponit enim censurae sententiam suam quisquis 
quod elegit non tuetur. Domine mi, salutationis reverentiam pleno dependens 
obsequio, Deum rogo, ut beneficiorum circa vos suorum incrementa multiplicet: 
quia solus census est meorum plenissime commodorum, qui celsitudinem vestram 
ad fastigia quae debentur extulerit.
          EPISTOLA XXVII. HONORATO ENNODIUS.
In vicinitate vos degere moderna scriptione signastis, jungentes ad dispendia 
gaudiorum, statum vestrae valetudinis imminutum. Non nego, sic mereor, 
ut semper mihi cum dulcibus amara socientur. Hactenus
vos Ravennatibus occupatos excubiis adversa tenuerunt. Unde quia laxari 
contigit, corporis in vobis est labefactata substantia, ne in totum liceret 
optata promereri. Quam dura est humanarum rerum conditio, quae quotiens 
desideriis aliquo sapore responderit, mox et in foribus concessa permutat. 
Expavi tamen calumniam, quam oratoria et nimis Daedala provisione litteris 
indidisti, ut injuncta pro utilitate tua nolle me credas, si efficere non 
potuisse signavero. O artificis ingenii secretum, quod plus commoditati 
prospicit, quam de amore confidat! Deus testis est me tibi non negaturum 
esse quod valeo. Tu Deum roga, ut actionem meam infelicium, quas diligit, 
litterarum non patiatur calamitatibus impediri. Nihil enim est, quod magis 
pro obice metuam actionis
impositae, quam illud quod novi, accipere scholasticum nil mereri. Confer 
magis ingenium tuum ad squalentia jura: per quae quidquid scabrida poposcit 
lingua, mox meruit; aut si non meruit, mox avulsit. Domine, salutationis 
gratiam solvens spero, ut effusis laborem meum precibus juves: quia cum 
non habeam docti aut eruditi meritum, saepe in causis sustineo facta perfecti.
          EPISTOLA XXVIII. AVIENO ENNODIUS.
Deo gratias, quod principis loco ponendum est, qui magnitudinem tuam, quae 
a me erant offerenda, fecit exigere. Dedisti pretium garrulitati, quam 
vix hactenus intra verecundum penetrale continui: eliciti utor styli genio, 
quem duriter ab importuna scriptione
revocavi: meritum coactae vocis inusitata loquacitate
possideo. Nam postquam me jussisti paginas destinare, animo meo, quod tacueram, 
commendasti. Euge, frons diu prodiga: aliquando mihi contigit ad affectionis 
copiam sine tui dispendio pervenire. Discamus non odisse quod adjuvat. 
Silentii gratia fecit, ut te libera jam loquamur: exspectantur a nobis 
saepe fastidita colloquia. Non ibo longius: asseritur, ut video, linguae 
officium raritate sermonum. In qua parte non clauda laetitiae meae fides 
est: sententia nostra veri astipulatione fulcitur. Ecce ille qui doctorum 
epistolas grandi dotatas messe colloquii summis labiis vix libabat, tabellae 
nostrae culmos non dedignatur
accipere. Gemina, pudor, mihi hilaritate profuisti: cum tu in statione 
certus es, et cum frequenter contempti desiderantur affatus, facta est 
ecce melior ejus sententia quem amamus. Nobis ergo verecundia, consuli 
nostro emendatione prospeximus. Sed ne in longum procedat pagina transcendens 
terminos praefinitos, et loquendo multa, quod tacuimus, demonstremus non 
fuisse consilii; vale, mi domine, et amantes tui hac communione dignare: 
quia praecelsi honorum tuorum apices haec sola recipiunt argumenta, quae 
de humilitate nascuntur.
        LIBER TERTIUS.
          EPISTOLA PRIMA. SENATORI EPISCOPO ENNODIUS.
Prima res est sancto conveniens sine dubitatione proposito, sponte pro 
justitia facere, quidquid alii solent moniti exhibere: sed honestati proxima 
vel secunda, rectis suggestionibus non gravari. In qua parte et si principem 
locum non possidet qui monetur, habet tamen Dei gratiam, quod veritatis 
insinuationibus non repugnat. Causam ergo praefationis insinuo, ne et ego 
utilitatem meam differre videar prolixitate sermonum. Dudum per me suppliciter 
postulavi, ut de mancipiis quae de casa mea a vestris solicitata constabat, 
unum mihi quod remanserat, redderetur. Dedistis precibus meis sancta promissione
responsum, ut etiam si vobis puer ipse jure competeret, vos tamen gratiam 
commodis anteferre. Regresso me de Ravenna (quod dictu nefas est) pro peccatis 
meis effectum sacerdotalis diffinitio habere non potuit. Ascribo meritis 
meis, quod cujus ore damnatur mendacium, statuta violavit. Ecce iterum 
me ad conscientiam vestram refero: ecce, quod filium decet, exhibeo, ut 
per sublimem et magnificum virum domnum Victorem ad humilitatem conferam, 
quidquid mihi poterat legum saecularium auctoritate
praestari. Videte si reus sum, qui elegi virum antistitum moribus congruentem: 
qui vel contra aequitatem repugnantium indomita posset corda mollire. Effectum 
mihi negotii jam promisi, qui legati meritum comprobavi. Providete, si 
religionem deceat, si a pontifice dignum sit, illum qui potest cautibus 
imperare, contemni. Duo sunt quae mecum faciunt, negotii sinceritas, et 
genus supplicantis: quidquid contra hoc obstiterit, bonorum sententiam 
mox meretur.
          EPISTOLA II. EUGENETI ENNODIUS.
Quamvis commercia litterarum magis sunt laetitiae quam moeroris; nec secretum 
pectoris aut amicitiae
diligentiam bene in lucem digerat clauda recenti confusione elocutio; videro 
tamen, utrum dispendium caritati inferat sermo rarior; monstrat tamen, 
si nullus prorogetur, infantiam: testem divinitas gratiae linguae dedit 
officium. Sed dicas, mi domine, haec aliena esse ab eo quem noverim maximis 
doloribus occupatum: pressum pectus angoribus, ad amoris verba non erigi: 
nec quidquam delenificum lamenta sentire: res quae mentem premit, repudiat 
quod oblectat auditum: qui major animae fuit portio
frater in superis, hanc transtulit ad sepulcra: quid exigendum ab illo 
sit, cujus dimidium salutis busta clauserunt? in summis afflictionibus 
quaeri non posse vocem, gemitibus subjugatam: lacrymarum tempore dicatur 
importuna narratio. Respondebo, quod par quoque meum pectus acerbi casus 
moeror intraverit: nec dividi me posse ab ejus tristitia, quem mihi pro 
voluntatum similitudine nonnunquam laeta junxerunt. Ostendo tamen saepe 
gravioris mali in luctibus indicem fuisse sermonem, et intercepta taciturnitatis 
remedia proditore colloquio. Dicam, qui lamentationi suae paginas denegat, 
in una aetate vult perire quod deflet: non meretur recordatio fratris et 
docti, ut nobiscum quid de ipso senserimus, occumbat: a feriato ore in 
planctibus parcus est animus: amati
commemoratio quae mandatur tabellis, viscera carorum aculeis violenter 
irrumpit: nunquam patitur obitum veterascere relatio funeris digesta per 
litteras. Hoc studio magnitudinem tuam flens consolator appello, ut vicarii 
sermonis beneficio, et promissus sub invocatione Dei inter nos nutriatur 
affectus, et persona facundiae quae meritis suis occasum non patitur, nostra 
quoque confabulatione reviviscat.
          EPISTOLA III. DOMNO SUO FAUSTO ENNODIUS.
Cum scribendi occasio, et domestica et amica suppeditet, quare a paginis 
temperem, tanquam indigus perlatoris: maxime cum sedulitas litterarum responsa 
mihi soleat saepe praestare? Huic se studio comitem dedit honorabilis viri, 
veneratoris vestri fratris Constantii
postulatio, qui industriam suam qua apud vos Domnus, ut efficacem decet, 
innotuit, meis desiderat beneficiis subjugare. Transcribit enim ad aliena 
jura sudorem suum, qui debere vult commendatitiis quod meretur. Dedi tamen 
manus precibus, et pro ejus desiderio sub occasione exhibendae humilitatis 
scripta prorogavi, Deum rogans, ut sub omni celeritate nuntius me vestrae 
valetudinis et prosperitatis attollat. Nominatum tamen pro mei consideratione 
magnitudo vestra gemino, si indignus precator non sum, favore comitetur.
          EPISTOLA IV. ENNODIUS ABBATI STEPHANO.
Litterarum vestrarum quam dulce negotium est, quod mihi spiritale munus 
exhibuit! quam votiva
perlatorum necessitas, quae remedii sui studio desideriis medetur alienis! 
Confiteor, nisi repugnaret proposito, inimica pene ad turbandam aliquorum 
securitatem vota conciperem. Ecce praestant adversa, quod secunda non tribuunt. 
Sanctorum litteras tranquillis rebus unde peccator acciperem, quas nunquam 
meritorum meorum nitor exegit? Ecce quantum mihi contulerunt suffragium, 
qui a vobis obtinuisse se confitentur. Divinam aestimo providentiam illa 
tribuere: multum jam credo, quod de malae conversationis fasce deposui. 
Proximus est innocentiae,
qui sanctorum meretur colloquia. Quare dum me saecularis licentia immunda 
possedit, nunquam tanti viri apices merui: post etiam per longa intervalla, 
nunquam hujusmodi bona suscepi. Deus magne, quam dignitatem servientibus 
tibi tribuis, ut quos respicere coeperis, etiam amicis tuis reddas acceptos! 
Vere semper vos singulari cultura suspexi: semper venerandis moribus gravata 
peccatis colla submisi. Ecce jam quasi aequalis appellor: erexit me diu 
custodita subjectio. Fove me ergo orationibus tuis: ostendis enim paginis, 
fragile a vobis non exhiberi patrocinium. Nam et isti suscepti sunt, qui 
mihi bona de quibus gestio, contulerunt. Ad rem redeo. Perditus ille clericus 
expavit causam dicere apud episcopum, postquam defendi a me vidit eos quibus
meum deputastis obsequium. Suggero, si jubetis, et unus de ipsis Ravennam 
ambulet cum vestris ad filium vestrum domnum Faustum commendatitiis, ne 
in praejudicio ipsorum venalis judicium qui Mediolani exuberat, sententia 
depromatur.
          EPISTOLA V. ENNODIUS MAXIMO.
Grandes hiatus paterer litterarum vestrarum elevatus alloquio, si non mei 
conscius imperitiam pudore comprimerem, et judicii lancem tenerem, etiam 
cum laudor immeritus. Vos dignatio censurae fecit immemores: me propositum 
intra verecundum degere penetrale compellit: vos scripta mea tanquam amantes 
attollitis: me necesse est illos metuere, qui rancido despicientes cuncta 
neglectu, etiam edecimata
condemnat. Ago tamen gratias quod apud domnum Patricium talem me judicare 
scribitis, qualem vestro testimonio reddidistis. Insinuationi ergo amor 
debetur iste, non paginae, quam scaber stylus sine eloquentiae dote signavit. 
Salutationem tamen magnitudini vestrae dignam referens, Deo gratias ago, 
quod votivis vos auctos successibus reduxit ad propria, quos mens mea pro 
connexi ne caritatis nunquam sentit absentes.
          EPISTOLA VI. ENNODIUS LAURENTIO.
Dandae sunt manus amoris imperio: vinctum me tenet affectio: cui verba 
concessi, ut quod ad salve debitum pertinet non tacerem. Domestici perlatoris 
occasio mihi perire non potuit, nisi ad diligentiae testimonium
scripta transmitterem. Salutans ergo reverentia debita, precor ut vicario 
me relevetis affatu; quia promitto mihi litterarum prorogatione responsum.
          EPISTOLA VII. ENNODIUS ADEODATO PRESBYTERO.
Quis vestrae affectionis immemor, nisi qui est inhumanus, existat? quis 
totius religionis personae apud Deum nolit habere suffragium? Ego maxime, 
qui et gravibus peccatorum sarcinis premor, et vestram gratiam obtinui: 
quae res mihi absolutionem
integram pollicetur. Salutans ergo veneranter et debite, spero, ut pro 
me per omnia sanctorum loca vota facias: quae consecutus, Dei beneficia 
sine mora dissolvam; quia compertum mihi est, quod mereris audiri.
          EPISTOLA VIII. ENNODIUS AVIENO.
Si offensa praestat, ut magnitudinis tuae scripta geminentur, quam vellem 
saepe illa sereni pectoris tui tranquilla turbari? et nisi adversaretur 
proposito, causas indignationis ingererem: quando quod amor non meretur 
obtinui per culpas. Ego tamen errore vacare me nuntio in ea causa in qua, 
dum accusatis negligentiam, praemium contulistis. Puerum turbatus direxi, 
per quem nihil aliud, quam quod
opus esset ostendi. Libero pectore lingua vacat officiis: mens confusa 
gratiam salutationis abjurat. Ecce Deo in utroque gratias, quia nec ego 
reus sum, et vos me reum esse credidistis. Beneficium mihi commotio vestra 
contulit, quod vix dedisset affectio. Ego quid tibi debeam, explicare non 
possum: pauper est caritas in cujus narratione sermo non deficit. Domine 
mi, salutem debitam dicens, Deum rogo, ut quolibet animo gesseris, semper 
scribas.
          EPISTOLA IX. ENNODIUS MARCELLIANO.
Scio magnitudinem tuam grandibus Dei beneficiis abundare, et promissam 
circa amicos servare constantiam. Nescit animus vester incerta polliceri, 
amorem sine aliqua immutatione custodiens: et ideo
securum me post Deum vestris trado et commendo manibus, et Dei beneficia 
in quibuscunque negotiis per vos mihi evenire non ambigo. Domine, ut supra, 
salutationis honorificentiam solvens, rogo, ut frequenti me epistolarum 
vestrarum relevetis alloquio: quia summum mihi a Deo munus conceditur, 
si de vestra meruero sospitate gaudere: quia fides et integritas omnibus 
qui Deum timent, facit acceptos.
          EPISTOLA X. ENNODIUS LUMINOSO.
Posset amicitiarum religio, et adultae inter nos planta gratiae nulla discretarum 
sentire damna regionum, si quod negatur aspectui, pensaretur alloquiis: 
et pigro corporum onere divisi, per illam
quam e coelo sumpsimus partem, animis jungeremur.
Index merae affectionis voto pectorum lingua signaret, si ad desiderii 
copiam militaret oris officium, et penetrale mentis resignatum teneretur 
in litteris. Tunc nullo caritas neglectu veterasceret: tunc diligenti mutuae 
devinctionis usu polita fulgeret, nec scabro memoria vestri torpore laederetur. 
Sed quid faciam quod mihi meritorum meorum nebulae serenitatem bene amantis 
obducunt, et oblivionem mei peccata mea conciliant? Facessat a proposito 
meo, imitari quod factum doleo, et per silentium sumere de vestra taciturnitate 
vindictam. Geminis ergo stimulis verba concessi. Negare non potui commercium 
epistolare, quod et causa poposcit et gratia. Scitis optime quae a vobis, 
et per me, et ore proprio sanctus pater vester domnus episcopus
postulavit, ut expensa quae pro necessitatibus domni papae Ravennae facta 
est, redhibitione pensaretur. Certis enim potentibus quorum nomina tutum 
non est scripto signari, novit Dominus, quia plus quam quadringentos auri 
solidos erogavit. Hos me fidem dicente concessit: frons mea apud ipsum 
libera esse non potest, donec per vos, sicut confido, pollicitatio compleatur. 
Idcirco direxi praesentium perlatorem, hominem religionis et fidei, ut 
ab hac me quam praefatus sum, conventione et injuria sublevetis. Unde salutationis 
honorem tota humilitate persolvens, rogo, per illum contestans qui communia 
circa sanctum papam vota respexit, ut ordinetis qualiter ab hujusmodi inquietudine 
relever. Tamen, si verecundum esse non creditis, indicate, et de propria
facultate restituo, quidquid me spondente a sancto episcopo constat expensum: 
quia litteras sancti papae habeo, quibus jussit, quidquid opus esset fieri, 
cum mea debere securitate compleri. Si mereor laborare, vestrae erit provisionis 
expendere.
          EPISTOLA XI. ENNODIUS SENARIO.
Si diligentiae memoria circa personam meam animus vester non exueretur, 
si reverti eum ad judicium sublimitas tua non cogeret post favorem, frequentia 
scripta prorogares. Sed quid faciam, quia non validis radicibus nititur 
amor indebitus, et cito ad examen reducitur, quidquid gratiae aura subripuit? 
Me solum novi prius debuisse diligi quam probari: hunc tantum fructum de 
caritate possedi quem
incognitus provisione subtraxi. Sed vos convenerat
non cito ab eo cui imposuistis amici nomen, abscedere; ne non semper ad 
meam culpam redeat, quod promissa mihi non tenetur affectio. Solet enim 
esse ignara districtionis devincti conscientia, et opus est ut perpetuo 
teneat quidquid semel fidum pectus acceperit. Salutem ergo debitam dicens, 
spero, ut despicientes rancida potentum fastidia, honorem vestrum, et quam 
Deus tribuit possibilitatem, humilitatis fascibus sublimetis. Cujus rei 
fidem interpres animorum lingua confirmet, et testimonium fidele mentibus 
deferat caritas monstrata per litteras.
          EPISTOLA XII. ENNODIUS ABBATI STEPHANO.
Geminantur Dei dona sperantibus, et duplici exuberat superna gratia beneficio. 
Largis meatibus coelestium
munerum unda procurrit: transeunt haurientis ambitum, quae a Christo veniunt 
fluenta donorum. Sola vena est quae maciem nescit et defectus abjurat, 
tantum cursibus suis suggerens, quantum meretur pectus sitientis accipere. 
Cui advertite quid occultus sapor infundat, quando ardorem lympha conciliat, 
et siccitatem labiis aestuante animo irriguitas vivi fluminis gignit. Talis 
est vestrarum ratio litterarum: quae quantam afferunt desideriis satietatem, 
tanta pariunt et augmenta: quarum profunditas et bibitur et optatur: et 
ita puro ditant gurgite, ut occulto ab eis viscera suffundantur incendio. 
In quibus cognatas video flammas, et pocula, et diversitatem naturae in 
peregrinam coisse concordiam. Domine mi, longum terris, Deo nostro tribuente, 
vitae
beatissimae exemplum praesta, et per religionis sanctae philosophiam non 
in hac vita tantum sperandum esse, contemptu saeculi praesentis ostende.
          EPISTOLA XIII. ENNODIUS APOLLINARI.
Quantum cura mea, quae affectui vestro per necessitudinem militat, in dies 
suggerit, nulla commeantium essent damna contemptus, nisi ad unicum illud 
solamen absentium quod in litteris invenit providentia superna, concurrerent. 
Sed quid faciam, quando tanta est venientium confusio, ut nescias qui potissimum 
deligendus sit, cui reddenda sanctae conscientiae vestrae possent scripta 
committi? Trahunt enim in occasionem compendii sui viliores, quidquid nos 
praestamus affectui; et grave est, ut
serviat cupiditati quod exigit vis amoris. Idcirco animum usque ad domestici 
perlatoris opportunitatem ab scriptione suspendi: ne diligentiae ratio 
sparsa per immeritos perlatores aliena importunitate ranciscat, et ad me 
culpa redeat quae a me non sumpsit exordium. Necessitatem ergo procurati 
silentii
breviter explicans, ad usum me paginalem converto, per quod magnitudinis 
vestrae mihi praesentiam secretis animorum itineribus exspectata per paginas 
verba concedunt. Vale ergo, mi domine, et illa quam debes generi, serenitate 
frequentibus amantem fove colloquiis: quia nullum est tam venerabile munus 
sollicito, quam si saepe vos agnoscam vestram nuntiare, meam quaerere sospitatem.
          EPISTOLA XIV. ENNODIUS PROMOTO.
Frequentia et necessitudini et amori exhiberet colloquia pectus obnoxium, 
nisi desideriis remedia subduceret discretarum consideratio sine medela 
terrarum. Quidquid enim caritate junctum est quidquid sanguinis catena 
sociatur, hoc distractum vix
respirat per intervalla regionum. Quae enim possit habere subsidia, cui 
frequens denegatur copia et paginalis alloquii! muta inter absentes diligentia 
quo teste pandatur? Aut enim opportunitas commeantium exspectata subtrahitur, 
aut inveniuntur tales, quibus non possint reddenda caris scripta committi. 
Vix tamen usque ad domesticum perlatorem diu anxia vota suspendi: per quem 
honorem salutati exhibens, optata vobis patefaciam meae prosperitatis indicia, 
et litterarum mihi spondeam promulgatione responsum, quibus, si in portu 
est sanitas vestra, amplectendis reseretur affatibus.
          EPISTOLA XV. ENNODIUS EUPREPIAE.
Rarum est ut necessitati amor fultus necessitudine
colla submittat: vix contingit ut serviat qui imperator est: semper et 
suo jure dominatus affectus. Quo unquam regium diligentia nomen impeditur 
obstaculo? cui libera caritas mancipatur obsequio? Excusationem de aliquo 
timore non adhibet, nisi qui animum devinctionis abjecit. Mens quae pietate 
militat, etsi sint dura principum jussa, non metuit. Nulla sunt tam barbara 
jussa populorum, quae non reddi filio debita materna patiantur: quidquid 
in orbe genitum est, ab humanitate non discrepat: quidquid in mundana luce 
gignitur, fructus uteri requirit et seminis: sola nobis cum cunctis animalibus 
causa et sollicitudo communis est. Cujus aestimabitur esse mens illa feritatis, 
quae erga curam sobolis posterior ab irrationabilibus invenitur? Germanitatem 
tuam
respicit praefata concinnatio. Tu unici oblita pignoris, et miserationem 
orbati, bet felicitatem ejus cui mater superest, abstulisti. Vere fateor 
sub libertate propositi, modo maxime quando ei a te et colloquia denegantur, 
pace Deo propitio inter regionum nostrarum dominos omni radice solidata, 
tigridem te
immanitate superasse. Quando inveniri potuit, aut quod plus amare possis 
a filio, aut propter filium quod timere? facultatum cura debuit posthaberi: 
quia nunquam bene haereditas quaesita est haerede contempto. Ecce dico, 
ni Deus per sollicitudinem meam servi sui malivolis obstitisset, omnis 
generis tui fuerat planta succisa. Leaenae catulos tutis silvarum aut eremi 
commendant penetralibus, ne partus earum praeda sit hominum. Dicas forsitan, 
quod haec exprobratio graviter me ferre impactam de adolescente sarcinam 
monstret. Novit Deus hoc solum me acerbe perpeti, quod et praesentia tua 
careo, et totius te per silentium immemorem affectionis esse cognosco. 
Beneficio tamen Dei paterna puero nostro non derogatur instantia. Imbuendus 
liberalibus disciplinis
limen nobilitatis ingressus est. Ipsam quoque ad te dictionem qua commendatus 
est, destinavi: in qua non eloquentiam, sed vota cognoscas. Vale ergo, 
mi domina, et si fieri potest, nostris te cum Dei ordinatione redde conspectibus.
          EPISTOLA XVI. ENNODIUS LACONIO.
Diu est quod animus meus illa qua solebat relevari, exspectatione torquetur. 
In longum traxistis silentia, nulla necessitate compulsi. Non fui hujus 
imitator negligentiae, ut mea ego scripta prorogarem: sed ad dies conticui, 
superventuri spe illusus alloquii. Nunc tamen vicit deliberationem meam 
jam matura amplitudinis vestrae taciturnitas. Debet evelli silentium, quod 
duriter in quadam radice convaluit.
Geminis ergo prospiciunt scripta nostra compendiis: et perlatorem Benenatum 
hominem propter fugaces suos venientem commendo, et desideriorum bona non 
differo. Ergo vale, mi domine, et pro voto tuo circa me geri prospera cognoscens, 
paribus me attolle sermonibus: quatinus et perlator de beneficio gaudeat, 
et ego sublever de responso.
          EPISTOLA XVII. ENNODIUS STEPHANO EPISCOPO.
Postquam meritis vestris dignitas vestra restituta est, et honor quem exigit 
vita, collatus, nulla beatitudinis vestrae pro peccatis meis scripta suscepi. 
Aliena est a proposito vel a moribus vestris circa supplices, quae in me 
servatur oblivio. Temeritatem
meam pontificalis non accuset auctoritas: vix est, ut diligentia quid juris 
possit habere respiciat. Nunquam se metitur, quem stimulat caritatis imperium. 
Additur quod perlatori praesentium obvias manus adhibere non potui, nisi 
ut Benenatum, hominem Gallias pro certis negotiis expetentem, ad coronae 
vestrae notitiam mei perducerem sermonis officio: quem tota humilitate 
commendans, rogo ut per eum vicariis relevari procurer alloquiis. Domine 
mi, salutationis servitutem tota devotione persolvens spero principe loco, 
ut precum vestrarum serenitas meae quoque mentionem non omittat facere, 
cum divinitati supplicat sine intermissione, personae.
          EPISTOLA XVIII. ENNODIUS EULALIO EPISCOPO.
Ad quantum me fastigium perduxerit donum spiritalis alloquii, angustia 
testaretur, si sermone valeret ambiri. Ad quod enarrandum idonea non est 
mentis exilitas, nec sufficit oris egestas. Vos enim mei memores exstitisse 
quid aliud computabo, quam peccata superari? Memoria vestri omne quod actuum 
obscenitas potuit ministrare, jam depulit, et per sudum respicere supernum 
munus indulsit. Domine mi, salutationis obsequia decenter impertiens, Deum 
rogo, ut circa parvitatem meam illa anima in qua omne quod Deus mandat, 
exuberat, dignationem pollicitam sine aliqua procuret imminutione servare. 
Quam rem ex arbitrio mihi contingere, frequentium declarate testimonio 
litterarum.
          EPISTOLA XIX. ENNODIUS FAUSTO.
Deo gratias, qui juxta desideria, ne aliquando ab scriptione temperem, 
negotiosa facit esse colloquia: potest enim et utilitati prodesse, quod 
exigit jus amoris. Proinde, domine, indicia meae valetudinis faciens, fugacem 
puerum vestrum, Germanum vocabulo, qui ante triennium lapsus est, me suspicor 
invenisse; de quo indiculum destinavi: qui si vere vester est, mature sequenda 
cognoscam.
          EPISTOLA XX. FAUSTO ENNODIUS.
Multiplicibus veneratoris vestri affinis mei, Juliani negotium Marcellini 
laborat insidiis: qui ad querelam tantummodo paratus, de judicii integritate
diffidit: vitat quae optat examina. Nam postquam nescio quod praeceptum 
ad Gevicam exhibuisse perhibetur, praedictus supplex vester ad Mediolanensis 
fori audientiam mox concurrit, et per triginta aut quadraginta dies praesentiam 
suam publico, sicut oportebat, ingessit judicis. Contestatus est ipsum 
Gevicam, qui ordinatus asserebatur impulsor: ut susceptum suum ad judicia 
destinaret, admonuit. Domnum quoque Trasemundum, sicut ex litteris ipsius 
poteritis agnoscere, fecit scire. Sed nihil apud eum profuit, cui solae 
latebrae in causa misera possunt esse remedio. Pro quo rogo, quanquam apud 
vos precibus opus non est, ubicunque veritas innotescit, quia omnia hujus 
rei instrumenta transmisit, ut ordinatione vestra ab hujusmodi molestiis 
efficiatur alienus. Domine, salutationis obsequia deferens
spero, ut a praedicto inquietudinem removeri, qua soletis cura faciatis, 
et meam sollicitudinem de prosperitatis vestrae statu litteris sublevetis.
          EPISTOLA XXI. ENNODIUS FAUSTO.
Paucis asserendus est, quem et notitia senior, et opinionis bonae lingua 
commendat: non indiget prolixitate sermonum, qui suis apud magnitudinem 
vestram dotibus adjuvatur. Sublimem virum Vitalem loquitur praefata concinnatio, 
quem os vestrum fecit sacri consortio gaudere collegii. Ergo extraneis 
munietur epistolis, qui orationis vestrae beneficio curiam non peregrinus 
ingreditur? et cui reserastis libertatis penetralia, illi pectoris arcana 
claudentur?
Ego autem gaudeo scriptione multiplici: qui etsi parum tribuam perlatori, 
nulla proprii desiderii damna sustineo. Domine, salutationem restituens, 
quam debeo, precor, ut et circa praefatum gratia se culminis vestri propius 
manifestet, et mihi prospiciat restitutione alloquii.
          EPISTOLA XXII. ENNODIUS FAUSTO.
Illudit mihi spes, quae exigit frequentiam litterarum. Hac enim fretus, 
inefficacibus animum pasco colloquiis. Diu est, quod sine intermissione 
scripta prorogans, silentium quod expugnatum esse credidi, confirmatur. 
Sed quid faciam, quando vix ad consilium reducitur pio amore pectus obsessum? 
putat remedia et quae comperit nihil juvisse. Salutati ergo obsequium reverentia 
exhibens consueta, commendo
praesentium perlatorem ipsum Constantinum, cui suffragium honestas et pudor 
est: cui quamvis plura per affectum debeam, majora tamen coactus solvo 
per judicium.
          EPISTOLA XXIII. ENNODIUS MARCELLIANO.
Apud amantes et honore pollentes beneficiorum affectus in promptu est: 
nec illa preces, cui praestandi
mos est, tarditate depretiat. Virgilius sublimis vir, tam sanguine quam 
honestate praecipuus, imponi sibi ab illustri viro sacrarum comite Ravennam 
excurrendi necessitatem plurimum deflet: cujus si hoc haberent desideria, 
obvias manus aetas afferret. Qui apud vos me precatore utitur, ut ab eo 
hujusmodi sarcina fiat aliena: relationibus frequenter, quid egerit instructam 
praedicti suggerit potestatem. Domine, honorem salutandi exhibens precor, 
ut consideratione mei in testimonium diligentiae postulatis detur effectus.
          EPISTOLA XXIV. ENNODIUS MASCATORI.
Novo me genio infucata pectoris vestri ornavit diligentia:
eliciti utor styli testimonio, qui doctis supra inscitiam garrulitate displiceo. 
Coactus sermo pretium quod non habet ex eloquentia, ab impacta necessitate 
subripui. Nunquam fuit digna ultione contumelia, quam jussus exhibuit. 
Nemo obedientem juste condemnat: sibi debet illatas injurias de eloquio 
rusticante, qui provocat imperitum. Supercilium est, celsioribus non parere: 
majus, si quae noveris descendisse ab obsequente, despicias. Improbi desiderii 
putatur assertio, non amare quod exigit. Astipulatur judicio suo, qui censuram 
de obtemperante suspendit. Male pertinax districtio est, quae meritum in 
parente considerat. Pudorem ab statione non expulit, qui quod loquitur 
debet imperio. Itaque in nobis quod sordet eloquentia, commendatur obsequiis. 
Vos videritis quale sit quod
jussistis offerri: ego vos sine frontis meae dispendio meruisse aestimo 
quod desiderastis accipere. Taceo inter ista quae principe fuerant loco 
narranda; ecclesiasticam humilitatem, quod placere poterat, abjurasse; 
orationum pompam, qui orationem diligit, non secutum: propositi consideratione 
et illud me fugere quod ducit ad gloriam: quasi vitium declinare quidquid 
attollit: culpam putare, quod erigit aut sublimat: perdere justae laudationis 
meritum favoris affectu. Excusationem veritatis coloratam peniculo non 
praetendam: dum replico, quod illud, quidquid studiorum dederat cura liberalium, 
jam reliqui: quod alveo quondam copiosi fluminis vix arentis gutta fundatur 
eloquii. Taceo, quod linguam
quam usus mobilem fecerat, alter usus hebetavit: esse pro facundia silentium, 
abjectionem a nobis diligi pro cothurno. Ad illud redeo: quia mihi non 
licuit intra verecundum penetrale delitescere, nec debilitatem ingenii 
tegere taciturnitatis indumento; hoc ad defensionem integram, quod praetuli, 
computabo. Sed amore provocatus epistolares terminos inconsiderata loquacitate 
transcendi. Vale, mi domine: cui honorem exhibens salutantis, probabo quid 
de epistola
mea sentias, aut taciturnitate aut scriptione multiplici.
          EPISTOLA XXV. ENNODIUS EUGENETI.
In statione apud vos non esse gratiam potest, qui fide claudus est, aestimare: 
volo tamen ad diligentiae testimonium prorogari frequentiam litterarum: 
ne animus de amantis prosperitate sollicitus, dum salus in valetudine est, 
suspicionibus ventiletur. Ecce habes, mi domine, unde serenitatem pectoris 
mei ex desiderii proditione cognoscas. Adesto partibus tuis, et sicut me 
impetrati muneris praerogativa sublimat, ita vos exhibiti gratia sermonis 
attollat. Ergo salutem debendam restituens, precor ut quid promoveat in 
me desiderium tuum, sub cujuscunque
significationis nube dilucides. Vale.
          EPISTOLA XXVI. ENNODIUS AVIENO.
Adest magnitudo tua partibus suis, et asseruit splendorem sanguinis testimonio 
puritatis. Caritatem nesciunt pia corda deserere; religiosam diligentiam 
mens generosa custodit. Gemina ergo luce fulgentia scripta suscepi, dum 
quod pectus sanctum reperit, dextera serena signavit. Deum precor, ut piam 
in vobis indolem, si Romam diligit, sub perennitate conservet; et hujusmodi 
circa me studia sub ea qua promisistis cura multiplicet.
          EPISTOLA XXVII. ENNODIUS AVIENO.
Nescio utrum magnitudini vestrae grata sint crebra
colloquia: ego tamen semper quod exspecto ab amantibus, exhibebo. Patior 
aliis aliud esse propositum: mihi meo vivendum est more, ut amoris plenitudo 
reseretur clave sermonis. Ego in affectione cariosam subrepere taciturnitatem 
usu fugiente non perfero. Nunc si culmini tuo par cura est, monstretur 
assiduitate colloquii: patescat frequentia litterarum. Sin aliis hactenus 
praeoccupatus studiis, in meam modo concesseris diligentia imperante sententiam; 
quantum de tuo jure submiseris, tantum de meis obsequiis possidebis. Ergo 
vale, mi domine, et munusculum suscipe, non vilitate sui, sed taxatum pretio 
destinantis.
          EPISTOLA XXVIII. ENNODIUS EUPREPIAE.
Quamvis caritatis vestrae paginam solemnibus tantum muniis accepissem obsecutam, 
nec affectui, nec necessitudini congruentem: res tamen postulavit, me vicariis 
per styli similitudinem peregrinante diligentia respondere colloquiis: 
ne subtracti sermonis officium non vestram mihi innotuisse astutiam, sed 
nostram revelaret infantiam. Nolo, soror Euprepia, quidquam de provinciarum 
malis, vel sicut dixisti, hominum immissione causeris. Quocunque abscesseris, 
quantum res docet, mentem male credulam non omittis: vitia nostra regionum 
mutatione non fugimus. Circa propinquos tibi fuit tale propositum,
ut nec benefacta ipsorum justa interpretatione pensares; nec excessus debita 
tantum reprehensione corriperes. Sed quid opus est doloris epistolam fieri 
longiorem? ingenium vestrum nulla eloquii poterit mutare affluentia. Quod 
restat, vale, mi domina, et prout expedit, ordinem vitae animique compone. 
Me tamen Lupicino noveris, non quod tibi debeo, sed quod animae meae conveniat, 
impensurum; quia sola est, quae majorem a Deo retributionem meretur, affectio, 
cum nullis hominum dotibus provocata concreditur.
          EPISTOLA XXIX. ENNODIUS EUGENETI.
Quotiens sensuum pignoribus verba famulantur, quasi in quodam speculo, 
ita in paginis sermo sibi amicam pingit effigiem, cum qua viva voce colloquitur,
et dulci simulacro desideriis obsequente gratulatur. Nulla quidem conceptum 
foederati pectoris eloquitur oris affluentia: et cum sint faciliora verba 
beneficiis, nec existat quod crescere nequeat ambitione dicendi; ego in 
explicanda circa vos diligentia arentem testor infantiam. Unanimitatem 
tamen vestram taciturnitatis incesso, quod gemina scriptione donatus nihil 
de vicaria relatione cogitasti. Ecce iterum paginas mitto, sciens tribuere, 
quod exspecto. Vale, mi domine, et amantem tui alloquere nitore quo clarus 
es, fove integritate qua praevales.
          EPISTOLA XXX. ENNODIUS AVIENO.
Miror favis magnitudinis tuae injucunda copulari, et serenitatem conscientiae 
verborum austeritate maculatam,
dum scribis imperare me potius paginas, quam diligentia exactrice promereri: 
putans ullum genus dominandi esse sublimius, quam illud, quod amori nos 
subjicit. Nulla sunt, domne Aviene, culmina a jugo caritatis immunia: quidquid 
in orbe libertatis est, tali non subtrahitur servituti. Ecce ego loco huminis 
ignotus honoribus, vestris fascibus sic jubebo, parili contentus ordine 
subjacere. Nunc vale, et quantum tribui tibi senseris, tantum mihi, sicut 
fidelis restitutor, affectionis impende.
          EPISTOLA XXXI. ENNODIUS AVIENO.
Quamvis epistolarum qualitas pro ingeniis componatur, et saepe solemnitati 
militet, nonnunquam affectionis testetur indicia: quas aliquando dictat 
sinceritas:
plerumque fuci similis concinnatio; quae candorem imaginata diligentiae, 
urbanitate qua tegitur innotescit, dum fabricatis nudata tegminibus intra 
velamen aperitur. Ego tamen in paginis speculum puto esse conscientiae, 
per quas amicitiam discernere absentia vix praesumit. Clarum est tamen, 
quid in illis simplex, quid artifex sermo deferat. Scindit nubes eloquii 
mens dictationis interpres: cito ad intellectum pervenit falcibus suis 
verborum calle reserato. Ergo his valde delector officiis quibus panditur 
sinceritas, nec occasio se interserit secura fallendi. Gaudeo tamen mihi 
vel causas scribendi, vel perlatores accidere: ut sub hac frequentia meo 
voto satisfaciam, et pudorem vestrum onerem, nisi a vobis
suscepta reddantur. Salve, domine, et in sententiam meam affectu imperante 
concede. Vale.
          EPISTOLA XXXII. ENNODIUS PASSIVO.
Si ad exsequendam sufficeret sermo caritatem, si totum infantia explanaret 
affectum; cui magis quam vobis paginarum frequentiam praestaremus? et nisi 
arctaret meritum pectoris, nulli dignius militaret sermonis officium. Alii 
affectum quem mente nesciunt, ore testantur, et pingunt illecebrosis epistolarum 
momenta commerciis, quando feriatis penetralibus amor totus in lingua est, 
nec aliud ad interiora perducitur, nisi quantum in scriptione confertur. 
At meus erga vos animus, eloquii pressus macie, amictiae ubertate conticuit. 
Metuo enim, ne gratiae terminum
ponat mendica confabulatio: ne idem modus putetur esse sermonis et foederis. 
Melius est plus aestimationi per silentium dimittere, quam monstrare, diligentiae 
damna per litteras. Ecce rarioris colloquii causas asserui, credens apud 
vos a sinceritate debita facundiam posthaberi. Quod superest, salvete, 
mi domine, et divinis usi beneficiis, procedente vita in longum, coelestia 
mandata complete. Invenit enim apud vos, cum a cumulo coeperit benignitas, 
incrementum. Vale.
          EPISTOLA XXXIII. ENNODIUS FAUSTO.
Proposito obsequuntur paginae, quibus commendatio praestatur afflictis. 
In his enim clara est religionis integritas, quae nullo potentioribus fuco 
blanditae asserunt
lacrymas submissorum. Sed hinc alias: cum perlatorem videritis, votum dictantis 
agnoscetis. Utinam illo apud magnitudinem vestram supplicationis eventu 
alleganda conciliet, quo a me litteras impetravit. Mulierem religiosam, 
pauperem, de bono negotio praesumentem sermo praefatus insinuat: aestimate 
si fragilitati, si justitiae oportuit verba subduci: si convenit me vel 
officio deesse, vel moribus. Ecce ego reverentiam salutis impendens, quid 
partibus meis deberem contestatus sum: vobis quid remanserit, attendite: 
quia sicut personam meam pro supra dictae voluntate petitio, ita vestram 
affectus aspiciet. Vale.
          EPISTOLA XXXIV. ENNODIUS SENARIO.
Nihil est equidem quod non a veritate in altum ambitioso tollatur eloquio. 
Sed ego ad diligentiam circa vos patior meam sermonis infantiam. Nunquam 
par fuit lingua caritati: semper subjacuit oris officium bonae conscientiae. 
Ob hoc utor securitate monitoris. Non credidi, tanto tempore amplitudinem 
tuam mei immemorem sic futuram, ut etiam solemnibus colloquiis abstineres: 
ut illae quae solent affectionem imaginata fronte simulare, negarentur 
inter personas catenis foederis obligatas. Haec si valerem narrare, poteram 
sustinere. Ecce iterum scribo, et quae verbis assero, sequenda testor exemplis. 
Vos videritis quale sit posthac desideria honesta negligere: ego dolori 
patientiam usu institutus adhibeo. Vale.
        LIBER QUARTUS.
          EPISTOLA PRIMA. ENNODIUS SYMMACHO PAPAE.
Boni imperatoris est probatam in acie militis animare virtutem; ut fortitudo 
laudis pabulis invitata, in secundis congressibus dediscat lucis affectum. 
Cujus robur ducis praeconio non nutritur? quibus se denegent etiam minus 
valida tironis membra conflictibus, quando rectoris testimonio videt sibi 
non perire quod gesserit? Sola via est qua ad praeliandum crescat intentio, 
quotiens bene gesta non delet oblivio. Utinam divinitas vestris mota precibus 
diabolicum certamen interimat! utinam devotionem meam in pace manifestet! 
ut cujus studium resignavit adversitas, illius concordia commendet obsequium. 
Ad
Marcellianum episcopum directa est a fratre vestro instructa legatio: sed 
quid promoverit ipse rescripsit. Quod restat, porrectis salutationis precor 
officiis, ut quidquid aegrum est medica oratione curetis: et inter latentium 
secreta morborum, qui in generalem necem servatur, ferro spiritali resecetis 
errorem. Vale.
          EPISTOLA II. ENNODIUS ALICONI.
Venerabilis Amantius presbyter, dum ad vos paginas exigit, rem devotionis 
meae sui esse fecit imperii. Felix necessitas, quae votis praestat obsequium: 
libera praeeminentis jussio, quae servit affectui. Debet mihi coactor, 
quod meae praestitit voluntati: prospera est scriptio, quae testimonium 
tribuit bis amori: dum
et novum in jus diligentiae attrahit, et amici senioris pectus obligat. 
Qui dum magnitudinis tuae fidelis praeco est, prius vos per astipulationem 
suam fecit eligi, quam agnosci. Raro notitiam praecessit affectio: cui 
contigit ante placere, quam inspici? Quantum apud me pondus est perlatoris, 
advertite, ad cujus nutum judicia nostra flectuntur: vidimus quem didicit: 
quem laudat amplectimur. Saepe in solido constituta mens propria amico 
cedit examini. Merito ergo suspicimus, quos probatus extollit. Nunc si 
ubertatem gratiae ingenii macies explicaret; si ad fontem foederis aridi 
sermonis non lassaretur infantia; si epistolaris qualitas quae etiam copiosis 
eloquentia frenos imponit, progredi me ad longiora permitteret: assererem 
quanta nobilitas tua mihi debeat, quod ad
epistolare commercium primus accessi, et januam diligentiae reseravi clave 
sermonis. Bajulus tamen precor ut pro his quae tribuit redametur. Ecclesiae 
causas insinuo: quia quod spei meae impenditur, vobis crescit ad meritum. 
Domine mi, effusissimae salutationis munus impendens, quaeso ut si vobis 
cordi est oblationem meam de libamine caritatis accipere, religionem amicae 
conscientiae reseretis alloquio.
          EPISTOLA III. ENNODIUS EULALIO EPISCOPO.
Trinitati gratias Deo nostro, qui fascem quo deprimor peccatorum, fortis 
apud se viri alacritate sustentat: qui memoriam mei in illo sancto pectoris 
tui templo quo gaudet Christus, subtilis fabricator interserit: ut quod 
propriae conservationis nube fuscavi,
splendida conscientiae serenitate detergeat. Jam novi quia non inefficaciter 
funduntur lamenta peccantium. Hoc mihi principe loco oratio mea, hoc lacrymae 
contulerunt, ut robustus pro me precator exsurgeres, ut labantibus humeris 
coelesti munitum auxilio dexteram subrogares. Verum est quia sola apud 
Deum desperatio perdit errantem. Ecce jam lolium nostrum, spinae vel tribuli, 
hordea, triticum, vineas pollicentur. Age, electe Dei, pro me humili quod 
coepisti; et partibus tuis adesto, dum precum in me assiduitate diluis, 
quod ego collegi ubertate culparum. Frequentibus etiam susceptum pasce 
colloquiis: ut insulsum pectus, nec ulla virtutum stabilitate subnixum, 
admonitionis sale confortes. Ad obsequia salutationis revertor, et epistolarem 
transgressus
terminum, unum velut garrulus, sed pro necessitatibus importunus adjungo, 
ut me sine cessatione tantum juves precibus, quantum confirmas alloquiis. 
Vale.
          EPISTOLA IV. EXEMPLAR EPISTOLAE QUAM IPSE DICTAVIT. FRATRI SOROR.
Quamvis summatim gratiam aliqui debeant etiam malis in affectione pignoribus, 
nec illud quod posteritati tribuitur beneficium, putetur esse debitum: 
cum malignus interpres judicium cordis naturae subdit imperiis, et tollens 
saporem diligentiae, sola vivendum putet objectione pariendi: quando plus 
creditur filii vocabulum valere quam obsequium, et non
quaeritur quid in amoris lance promoveas, sed quale ad praejudicium aestimanti 
nomen opponas: cum apud prudentes frustra sobolem dicimus, nisi exhibet 
quod vocatur. Nam qui in prole censuram negligit, conceptum magis designat 
sibi placere, quam meritum. Facessat in posteris hoc solum nos cogitare 
quod libuit. Etenim fructus uteri, nisi honestate respondeat, plus in testimonio 
lasciviae videtur evenisse quam gratiae. Fas enim est germanitatis semper 
fidele consortium etiam partubus anteferri: datur participem originis sic 
haberi, ut nec consideratio sanguinis negligatur, et descendens a merito 
laudetur examen. Et ideo ne sinuosis in longum procedant verba praeloquiis, 
et quod re angustum est, crescat affatu; dono in fraternitatem tuam confero, 
et juri
tuo perpetua liberalitate transfundo mancipium juris mei illud, et caetera. 
Vale.
          EPISTOLA V. ENNODIUS FAUSTO.
Sublimis vir Dalmatius, animae meae portio non defraudata, sed solida, 
cui ad praerogativam sanguinis morum splendor accessit, hoc negotio suo 
credidit convenire, si meis apud culmen vestrum juvaretur alloquiis. Quod 
supersedendum ejus conscius non putavi, faciens urbanitate quadam personae 
tribui, quod vos novi debere justitiae. In Sicilia enim praedicti praedium, 
bono hactenus jure possessum: a consortibus perhibetur invasum. Nunc ad 
juvamen civilitatis impenditur, quidquid ego promovero supplicando. Domine 
mi, salutationis obsequia plena humilitate
persolvens, deprecor ut circa memorati nobilis viri compendia pudorem, 
leges, ac reliqua quae per conscientiam vestram subsistunt, reipublicae 
ornamenta muniatis. Vale.
          EPISTOLA VI. ENNODIUS AGAPITO.
Credidi, postquam magnitudo vestra bonis est impensa generalibus, et otium 
migravit in gloriam; postquam Ravennatibus excubiis occupati, dum quietem 
vestram negligitis, nostram omni soliditate firmatis; et privatus genius 
ad regni decora transivit; quando novam lucem, de domesticis abstractam 
sinibus, Palatinus sibi fulgor adjecit; et angustiorem fuisse regni sui 
pompam rerum dominus cum vos non habuit, recte metitus est; pro vicinitate 
regionum,
crebris me relevandum esse colloquiis. Sed inefficacibus spei meae luserunt 
peccata consiliis; nulla paginas ad diligentiae testimonium mens serena 
transmittit. Grave est, si amorem non merui: gravius, si quem exegeram 
forte turbavi. Scio tamen haec congruentibus veritati excusationum nubibus 
esse claudenda. In privatis inveniri munera litterarum: non recte ab occupatis 
ista disquiri. Sed novi firmam in affectione conscientiam inter quaevis 
pondera et adversa districtam debita sua gratiae non negare. Nunc nolo 
esse prodigus in querelis. Salutationis reverentiam solvens, deprecor, 
ut suggestionem quam apud vos deposuerit praesentium portitor, ad votivum 
perducatis effectum.
          EPISTOLA VII. ENNODIUS JULIANO V. I. C. P.
Suscepi litteras gemino splendore radiantes: quibus purpura dictatoris 
vestrae juncta dignationi crevit in pretium: gratias omnipotenti Deo restituens, 
qui votorum maciem beneficii ubertate transgreditur: ut quando in desideriis, 
meritorum conscii, sectamur angustiam, divitis indulgentiae copias non 
refrenet. Credidi satis esse, si me feceritis amplissima scriptione sublimem. 
Sed vos non hoc tantum contenti praestare, quod habet mendica postulatio, 
linguae idoneas et laude locupletes paginas destinatis: magni more fluminis, 
qui quotiens ab alveis, ut ariditatem finitimam temperet, ad obliqua invitatur, 
optanti tenuem rivulum totus illabitur, et marcida profundo
squalore terga per ebrietatem undae salutaris infundit. Fortium tamen servans 
consuetudinem personarum, magnitudo tua circa exiguitatem meam bene coepta 
non deserat: ut in testimonio diligentiae cura paginalis habeatur, et puri 
amoris astipulationem deferant blandimenta colloquii. Occasum nesciat caritas, 
quam ante culmina promisistis: tantum circa me crescat gratia, quantum 
vobis invicta sunt fastigia dignitatum: ne amicitiam quam fovit mediocritas, 
videatur abjurasse potentia. Nam qui fastum in sublimitate castigat, docet 
se meruisse quod adeptus est. Resignate per probitatem conscientiae, felicitatem 
submitti posse amoris imperiis. Illa libera procerum colla, dum formam 
tribuitis, subjugate diligentiae. Fas sit de vobis assuesci, ut amplissimus 
in societate retineat,
quem minor acquiret. Ludit de illis casus, quibus oblivionem suorum indicet, 
quos ad celsa perducit. Apud scientem rerum relegere bona, non est admonitionis 
necessitas, sed laudis occasio. Novi fabricatam ad bona studia ingenii 
vestri tranquillitatem: quam ideo speciatim commemoro, ut ostendam, ubi 
affectio solida est honoribus nil licere. Sed epistolarem transcendi terminum, 
dum commendationi meae multus inhaereo: redeo ad officia paginalis alloquii, 
et valere me nuntians, prosperitatis vestrae actutum secunda disquiro.
          EPISTOLA VIII. ENNODIUS SYMMACHO PAPAE.
Usque ad temeritatem me apostolica dignatione promovistis: fiducia concessa 
exstitit mater audaciae.
Sed qui me humilitatis putat ignarum, obedientem probabit, si jussa consideret. 
Praesumptio est, si dominorum beneficia famuli non sequantur: obsequium 
aestimandum puto, quod pariturus impendo. Ecce causam scriptionis asserui, 
quia veritus sum ne post imperatam styli curam tacens praecepta respuerem. 
Huc accessit quod in causa venerabilis memoriae Marii, dum apud Urbem essem, 
spem meis precibus
vos dedistis. Cujus negotium cum sancta Ecclesia vestra legitima pactione 
decisum est; sed haeredes ejus per annos plurimos, debitos sibi fructus 
deflent fuisse subtractos. Pro quibus vestri conscius precator accedo: 
quia cui mos est pia jugiter facere, justa non despiciet; et qui largitur 
proprium, aliena non subtrahet. Errat qui Deo proximam conscientiam commodis 
credit invitari: detrimentum est sanctae voluntati non exhibere beneficium. 
Sola putatis lucra, quae vobis de liberalitate nascuntur; qui divitias 
dum tribuitis, accipitis. Avara est dispensatio sanctorum, quae nil reservando, 
universa proprium reducit ad meritum: nulla sunt potiora, quam quae vobis 
eveniunt de largitate compendia. Ergo securus comprehensi superius, haeredibus 
laboris promisi vestra
contemplatione jacturam: vos pollicitationem meam benigna dispositione 
complete: et illos effectu, me relevate colloquio.
          EPISTOLA IX. ENNODIUS FAUSTO.
Solet epistolaris concinnatio, quando favore rapitur, judicia non amare, 
et copiosius facere beneficium dum attollit immeritos. Ille enim debet 
amplius asserenti, qui quod moribus non exigit, gratia scriptoris suffragante 
consequitur: quia nullis adjutus conscientiae dotibus, jure ad allegantem 
reportat, si quid adipiscitur. Aliud est in eo qui commendatur, tanquam 
nobile germen, ita peregrinantia bona verbis inserere; aliud innata vulgare: 
quemadmodum si rusticum pecus Tyria confirmes purpura sponte vestiri;
et virus generosum, quod vellus abeno inebriante non sorbuit, dicas rura 
diffundere. Tingunt alii linguae murice, quae nullus ad regalem usum fucus 
exhibuit, et discreti maris ignota cochleis lana solam lucem bibit eloquii: 
redditur dignum principalibus indumentis, quidquid in vili munere relatorum 
verba colora verint. Sed ab hujusmodi me urbanitate vires pariter et vota 
subducunt. Nulla clarioris fuci flamina per me splendore rutilabunt: nemo 
dictum de aliquo inveniet, quod in ejus actibus non agnoscat. Hinc pudori 
meo vel proposito manum porrigo, quod illi praevium impendo oris officium, 
qui ad notitiam vestram rebus bene gestis occurrit. Venantium V. C. loquor 
idcirco a me paginale impetrasse obsequium, ut in se oculos vestrae magnitudinis 
invitaret; ne eum
inter curarum moles contingeret ignorari. Sunt illi suffragia sua, per 
quae inter susceptos vestros mereatur ascribi. Exhibuit vobis modestiam, 
religionem, innocentiam, quibus penetralia serenae mentis comitibus introiret. 
Exuberant, mihi credite, apud eum insignia quae fovetis: non laudatorem 
me continuo in eo probabitis fuisse, sed testem. Vos, mi domine, perlatori 
dignationem principe loco tribuite, ne vir
bonus novitate turbetur: liquido aderit partibus suis, et vitae opibus 
pensabit damna verborum.
          EPISTOLA X. ENNODIUS TRASIMUNDO V. I.
Non temeritas me ad paginale duxit officium, quando ad omnem communionem 
subditum suum regiae stirpis germen invitat. Est enim haec claritas dominorum 
inserta natalibus, ut culmina sua dignatione subliment. Vultis quasi aequales 
tractare famulos, ut ab ipsa vobis per amorem conditione plus debeant. 
Unde, piissime domine, obsequium exhibens cum generalitate solvendum, significo 
me ad aliqua suggerenda perlatorem praesentium destinasse: vos effectu 
donate supplicem, quia spe fultus precator accessi.
          EPISTOLA XI. ENNODIUS LUMINOSO.
Qui amicam conscientiam manifestis pandit indiciis, tollit otium, quibus 
gratiae praestiterit dignitatem. Vix enim feriata sint ora ejus, qui consuevit 
audiri: quia magnum dispendium pudoris est, verborum retinere beneficium, 
ut dum linguae parcimus, honestatis prodiga frons laboret. Vos me garrulum 
fecistis, qui preces meas consuestis admittere. Sed ne praestanda circumloquar, 
et epistolae prolixitate impetranda suspendam, ad rem redeo. Sublimis vir 
Laurentius reditus sibi debitos, quos Romana Ecclesia facta cum auctore 
ejus est pactione pollicita, a domno papa asserit sub nescio qua oppositione 
denegari. In quo negotio favorem per me vestrae defensionis
implorat: ut rem quam debetis legibus, videamini exhibere diligentiae, 
et illud crescat affectui, quod denegari non licet aequitati. Vos hanc 
rem juxta desideria mea tribuite: ut quantum nominato viro commoditatis 
accesserit, tantum me muneris accepisse confitear. Salutem ergo dicens, 
spero, ut circa munia litterarum, nec sincerus amor vacationem accipiat, 
nec facundia totius orbis celebrata testimonio conticescat.
          EPISTOLA XII. ENNODIUS JOANNI.
Natura partum est, ut cura migret in gaudium, et mutetur querela praeconiis, 
quotiens cupita tribuuntur. Incertus animi fui quid sibi vellet sublimitatis 
tuae tam longa cessatio: sed cum potiri datur
optato, ipse pro partibus tuis honestum excusationis
genus inquiro. Vide quid faciant serena diligentiae: quasi totum mihi ex 
sententia fluxerit, ita simplici munere placatus, errata concessi. Habes 
unde pii amoris formam possis assumere, et circa amicitiam constantiae 
exempla mutuari. Me si sequeris, nec plura te a conjunctione peccata retrahunt, 
et unum benefactum sodalis tui culpas absolvet. Me silentii, frater, me 
oblivionis incessis? Ubi erat iste animus, quando nec promulgata colloquia 
meruere responsum; nec ad styli imperandam sollicitudinem praevius existebas? 
ubi fuit inabstinentia tabellarum non circa omnes in Liguria custodita? 
Multis a desiderio tuo peregrinantibus, in solatio doloris paginas exhibendo, 
et mihi taciturnitatem continuasti, et illis praebuisti contra vota colloquium: 
quia est ista humanarum
rerum ratio, ut pro magna cognatione par studium semper exstat. Cujus ordinis 
immemor, voluisti sociare quaedam imperita cum litteris; putans coire posse 
in affectum toto calle distantia. Quid promovit suada oratio tua, elucubratis 
concinnata sermonibus, quando bonarum artium nescios appellabat amante 
posthabito? Sed hinc alias; nolo excessuum multitudinem relegere, qui brevi 
satisfactione delinitus sum. Nam parcitate in eloquendis illis usus fueram, 
nisi nosse vos crederem, de offensis illud remanere quod tegitur, et quod 
in vocem erumpit amoveri. Domine mi, precor, ut posthac ad ea quae male 
haberi didicisti, non tanquam emendationis contemptor aspires, sed crebro 
mihi dulces paginas dirige, ut crescat dos facundo, dum servat sacramento
concordiae.
          EPISTOLA XIII. ENNODIUS CONSTANTIO V. I.
Servat magnitudo tua circa amicos et saeculares proprios illud quod sibi 
jungit ad gloriam. Dum enim nos memoria dignos ducitis, vos probatis. Nam 
diu in consolationem scripta suscipiens, absentiae vestrae damna suspiro. 
O artificem scientiam bonis coelestibus institutam! ne liceat aliquid prolixae 
sequestrationi de affectu decerpere, praesentantes sacram imaginem litteras 
promulgatis. Novit Deus discussor sensuum, me culminis vestri recordatione 
macerari, et nullum invenire de optimi viri peregrinatione subsidium. Reddo 
tamen epistolari cura salutationis obsequium,
et dignationi vestrae gratiam referens, fratrem quoque meum Joannem per 
vos mihi restitutum
esse confiteor. Cujus hactenus in oblivionem mei silentium quid gereret 
non tacebat: is nunc vestro mihi reformatus affectu ad abjuratam styli 
curam revertit. Rogo tamen vos ut maturetis reditum; aut si felix mora 
detinet, dilectionem manifestetis alloquio.
          EPISTOLA XIV. ENNODIUS FAUSTO.
Quae saepe mediocriter gratis impensa sunt, quotiens exhibentur verba conjunctis, 
quidquid favori obsecutum est, sereno mancipetur affectui. Non depictis 
amorem mentitur alloquiis, qui perlatori caro reddenda dominis scripta 
committit. In sublimis et magnifici viri Panfronii mei commendatione, ore 
feriato mens dictat epistolam. Nescio enim in quale culmen merita apud 
me viri, quem sum praefatus,
extollam: in quo linguae macies debitum pectoris nequit exprimere. Sed 
abdicandum esset mihi, etiam si suppeteret, facundiae lenocinium: quia 
pauper sermo uberem diligentiam rectius confitetur: et si elevamus per 
effusas paginas illos, quos arcana nesciunt, jure tribuenda amantibus in 
artum tabella concluditur. Causam ergo modici sermonis elocutus, foederatum 
fratrem quanquam paucis verbis insinuo: tamen multis obsequiis: ut jutus 
magnitudine vestra, in negotio suo circumstrepentium aliquando videatur 
superasse commenta. Quod restat, famulantem salutationem exhibens, me valere 
significo; si tamen prospera vestra certis indiciis mihi dispensatio superna 
concedat.
          EPISTOLA XV. ENNODIUS FAUSTO.
Proclivior ad impetrandum via est, quotiens a religioso aliquid exigit 
abjectio deprecantis: coactus enim praestat affectum, qui miseriis supplicis 
invitatur: non potest afferre obvias manus, cui imperat propositum afflictos 
audire. Perlator praesentium avito se cespite deflet abjectum, qui spei 
suae residuum in vestro ponit examine: ne adversarii ejus potentia de lucro 
et securitate gratuletur. Vos legum sacramenta, vos defensio respicit submissorum. 
Ego partes meas commendatione munivi. Venerabile ergo nomen augete beneficiis: 
quia dum justa tribuitis, nec illa quae ad misericordiam pertinent posthabetis. 
Domine mi, reverentiam salutati accipiens,
ita precibus meis effectum tribue, ut proprium desiderium, dum honestas 
asseritur, possit impleri.
          EPISTOLA XVI. ENNODIUS AGAPITO.
Jure responsum multiplicibus posceretur alloquiis, si non ingratas exstitisse 
paginas meas magnitudinis tuae silentium testaretur. Clamat enim taciturnitas 
vestra, garrulum displicere; et novum vindictae genus, ut opinor, inquirit, 
quando se non videt promovisse quod siluit. Agitis epistolari abstinentia, 
ne ab imperitis ad vos scripta mittantur. Ademptus tamen est effectus: 
providentiae vestrae profutura tractate: crebrior factus sum, in scriptione 
contemptus. Sed brevem sermonem decet cohibere eum, qui magna doluerit. 
Cultorem vestrum fratrem meum Paufronium, epistolaris apud culmen vestrum 
cura comitatur: cui quidquid gratiae concessum fuerit, me quoque impensorum 
vinculis obligabit: cui etiam aliqua de
vicariae dignitate suggerenda commisi. Vos petitionem meam ad effectum 
perducite; quia adsum partibus meis quotiens apud emendatissimos hominum 
cogor subire testimonium, dum certis exhibeo.
          EPISTOLA XVII. ENNODIUS DECORATO.
Recte creditur enuntiatrix lingua esse penetralium, quae latentis secreta 
animae ad lucem vocat eloquio: nesciretur amor pectorum, nisi illum proditor 
indicaret. Jure veterum sapientia epistolis usa, quasi clavibus, repositum 
per eas vulgavit affectum. Tracta est in testimonium scriptionis mens testata 
diligentiam: mutari caritatem non licuit, quam desiderans pagina interveniente 
promisisset. Huic me ego consuetudini vel legi potius mancipavi, asserens 
litterarum
fide, quod de magnitudine tua sensibus inolevit. Vos si mecum pari cura 
in devinctionem convenientes, si fida interpres amicitia se aestimans votum 
videt alterius, responsum deferens tabella significet. Ego munera salutationis 
impartiens, deliberationem meam non tanquam verborum avarus occului.
          EPISTOLA XVIII. ENNODIUS FAUSTO.
In asserendis quibus suum non denegat honestas plena suffragium, multiplicibus 
non utor alloquiis: ne prolixus sermo tanquam a negaturo videatur impetrasse 
beneficium: soletis enim quae poscenda sunt, precibus anteferre. Ad sublimem 
et magnificum virum Opilionem, parentes ejus in Africa consistentes direxerunt 
certam diligentia inspirante personam:
qua ad patrium solum remeante, hoc mihi muneris praefatus injunxit, ut 
ad magnificum virum Agnellum
pro commendatione suorum a vobis scripta mereatur. Quam rem emendatissimi 
hominum non negabitis, non contenti benignitatem vestram solos in Italia 
positos agnovisse. Nunc obsequia mea litteris reddens, causam scriptionis 
verborum compendiis indicavi. Vos dicenti pauca praestate praecipua.
          EPISTOLA XIX. ENNODIUS APOLLINARI.
Producendo circa amantem vestri silentia ad absentiam corporalem animum 
transmisistis: retinendo paginas, in immensum crevit, quae hactenus divisio 
nil valebat. Res eo rediit per abstinentiam tabellarum, ut veteris aevi 
providentia conferat nil amori. Rancessit caritas, quam verborum avarus 
despicit
ventilare: sine cultura est diligentia in usum non reducta per paginas: 
styli frequentia vivaci pabulo insitam pectoribus nutrit amicitiam. Facilius, 
frater, fuerat desideriis meis te nullo tempore cupita tribuisse, quam 
saepe indulta subtrahere: quia corda nesciunt, quae cibis dulcibus pastor 
artifex irritasti. Aliquanto enim tempore continuando scriptionem, immemorem 
me sequestrationis effeceras, dum effigiem venerabilem placido inserebas 
alloquio: at nunc commeantium vacuas manus nudus inquisitor inspicio. Ego 
tamen nolo errore meo alienas culpas asserere, ut quod factum doleo, admisisse 
convincar. Accipe ergo, emendatissime hominum, desideriorum solatia, per 
coelestem gratiam absentibus attributa, et perlatores, si mei estis memores, 
sublevate; ut
nesciant peregrinationis incommoda, dum nominatis patriam commendatio amica 
contulerit. Quibus remeantibus, nuntio me vestrae valetudinis sublevate.
          EPISTOLA XX. ENNODIUS JULIANO V. I.
Exercetur diligentiae bonum scriptione multiplici: linguae enim indicio 
animorum secreta panduntur. Assiduis curam impendit eloquiis, qui otium 
amore commutat. Haec sunt officia, per quae tacitus innotescit affectus. 
Familiaris perlator, nisi reddendas culmini vestro paginas accepisset, 
me oblitum reverentiae vestrae testaretur. Nescio enim caritatis esse negligens, 
nec partam labore gratiam quieti serviens effugare. Multa debeo verba foederi: 
sed ad brevitatem
cogit epistola. Vale, mi domine, honorem salutati accipiens, et circa me 
adultam serva dignationem. Sic bono in medium ascitus reipublicae, de felicitatis 
tuae diuturnitate gratuleris.
          EPISTOLA XXI. ENNODIUS CONSTANTIO EPISCOPO.
Vigilius subdiaconus vester experiri voluit quanta mihi a vobis caritas 
redderetur; et ad occasionem profectus sui conjuctionem nostram conatus 
adducere, statum inter nos amicitiae, dum augetur honoribus, vult metiri: 
quatenus ad ipsum fructus redeat, quem ex diligentiae messe condidimus. 
Hunc si mereor, ad diaconii sacramenta perducite: ut dignitas praefati 
ad spem mihi proficiat majora poscendi. Sed
ne petitionem negatus frustretur effectus, sic concessum meritis vestris 
locum per longa temporum intervalla teneatis.
          EPISTOLA XXII. ENNODIUS SYMMACHO PAPAE.
Quamvis sublimi viro Laurentio assistat pro pignorum commendatione probitas 
sua, et patris prudentia causas sobolis exsequatur: attamen sollicitudine 
genitali ad ampliora procedit, et vix credit pro filiis sufficere quod 
meretur. Adjutricem in astipulatione germinis paginam quaerit: et trepidante 
diligentia patrum ardorem nititur cum universitate partiri. Cogitate si 
viro optimo negari effectus potuit, et pia et justa poscenti. Tribuat divinitas 
effectum precibus ejus, et hunc beatitudinis vestrae nominatis conciliare
dignetur affectum, ut erigat parvulos implorata coronae vestrae miseratio: 
quatenus anxii circa ipsos genitoris vota superentur. Domine mi, spero 
ut promissa dudum benignitas in ea parte testimonium ferat, si comprehensis 
superius geminatam impendi gratiam, qui per me precatur, intelligat.
          EPISTOLA XXIII. ENNODIUS DOMINATORI.
Oportuerat quidem desideria vestra, quae fratris Agnelli patefecit allegatio, 
ut tabella reseraret, et ad elicienda colloquia formam sermo praevius exhiberet: 
quia potuit tibi restitui quod debebis: nec ullo me colore defenderem, 
te loquente, a paginis abstinendo. In tuo jure fuit, linguae nostrae ferias 
exercitio commutare, et rubiginem rusticantis eloquii fabrilibus
studiis amovere: sicut damnum caritatis est primum cupienti non dedicare 
sermonem: ita promulgatae scriptioni silentium reddere, nec amicitiae suadet 
memoria nec pudoris. Nunc tamen accessit ad genium meum, quod paginas imperasti; 
et si subtrahitur testimonio, quod nunquam in amore vires interrogo. Facessat 
ab ingeniis liberalibus, ut credas fascem esse intolerabilem, quem amicus 
imponit. Tu tantum exacta complectere, et censuram castigans rancida judicantium 
depone fastidia. Absit a te eum non fovere qui paruit. In spem altioris 
meriti trahitur, etiamsi veniat a moneta triviali, qui tibi impositum oris 
mancipavit obsequium. Ergo vale, mi domine, quia nolo fieri prolixa, quae 
non sunt ad perpendiculum fabricata colloquia. Tu messem gratiae
juxta fiduciam meam, tanquam uber solum restitue: quia in tuo posthac erit 
arbitrio, si crebro epistolas meas accipere volueris, his me muniis invitare.
          EPISTOLA XXIV. ENNODIUS FAUSTO.
Aeger animus sicut silentia non patitur, ita processum narrationis abjurat: 
contestationi moeroris nec taciturnitas, nec colloquia prolixa conveniunt: 
arctatur pagina, cui vix inter gemitus verba tribuuntur. Sed quid assero 
linguae ferias plus loquendo, et coactam necessariis epistolam terminis 
garrulitate polliceor? Deum quaeso, ut anxietati meae de manifesto prosperitatis 
vestrae succurrat indicio. Ille admittat lacrymas meas, cui clausa ora 
fabulantur: cui ad plenam legationem sufficit ex compunctione defluens
imber oculorum. Ego labefactatam non solum quietem meam, sed et salutem, 
inimicorum valetudine et rumorum procellis agnosco. Potens est divinitas 
immensae tempestatis incerta bono serenitatis amovere. Vos, si de Deo mereor, 
salvete: et amanti in vobis conscientiam, non Ravennates excubias, tabellarum 
promulgatione consulite.
          EPISTOLA XXV. ENNODIUS BASSO.
Si vetus diligentia quae a parentibus meis erga amplitudinem tuam fructus 
uberes de gratiae messe condebat, circa personam meam pro fidei memoria 
servaretur, monstraret frequentia litterarum, et insepultam caritatem testis 
pectoris sermo recluderet. At nunc oblitum mei te sentio; nec aliquam melioris 
saeculi
retinere concordiam; quando nulla quae sollicitudinem tuam resignet, scripta 
diriguntur. Sed ego desiderii impatientiam ad verba converti: qui scio 
tunc novellam amicitiam habere dulcedinem, si annosa servetur; et illud 
esse in affectione purius, quod nostri examinavere majores: sciens quia 
si Camillum mente retines, Ennodium non omittes. Qua de re salutationis 
munera epistolari cura persolvens, precor ut bajulum praesentium, clericum 
meum, quem ad Gallias et suae utilitatis et meae jussionis causa perduxit, 
susceptum habere digneris. Quo remeante prospera vestra scriptione signate: 
ut si quid in amore damni fecit oblivio, epistolaris sollicitudo restituat.
          EPISTOLA XXVI. ENNODIUS EUGENETI V. I.
Faustum coelo omen adveniens auspicia vestra corroboret, et tirocinia canae 
dignitatis suis muniant divina consiliis. Per vos supernus favor regat 
dominum libertatis: ut ex pectoris vestri fonte ad aures
principis defluat, quod in vobis aeternus imber infuderit. Ecce quae debui 
vota rudimentis, licet coactis in artum sermonibus, enarravi. Vos mementote 
promissi amoris et foederis, ut sine mutationis dispendio debitum mihi 
quaestura dissolvat. Tenete circa me animum decessoris: dignitatis vestrae 
pollicitatio non frangatur variata personis. Domini mei, salvete pro desiderio 
supplicis, et in magna beneficiorum promulgatione suscipite parca colloquia. 
Talis enim est usus felicium et natura meliorum, ut linguae copias rebus 
et praestitis antecellant.
          EPISTOLA XXVII. ENNODIUS SENARIO.
Festinatio perlatoris in artum coegit epistolam, dolentem magna fecit pauca 
dictare. Apud eum tamen ista non gravant, qui inter sermonum angustias
interpres est sensuum. Super tarditate enim domni Fausti et opinionum varietate 
discrucior. Vos post Deum anxietati meae celeri rescriptione succurrite: 
quia deterius est incerta macerari spe, quam manifestam desperationem indicio 
amantis agnoscere. Valete, mi domini, et advertentes quid cupiam, votiva 
vel necessaria promulgate colloquia.
          EPISTOLA XXVIII. ENNODIUS AGAPITO.
Si mihi ex sententia dies fluerent, non negotiosis operam paginis potius 
quam obsequentibus exhiberem; nec munus caritatis ad officia peregrina 
transducerem. Sed coactus rem diligentiae necessariis commutavi. Sublimis 
enim et magnificus vir pro dolosis inimicorum laborat insidiis: qui per 
me aequitatis
vestrae implorat patrocinium; ne prava concinnatio opinionem ejus permittatur 
incessere, et fabricati rumoris ferat forte compendium. Domine mi, salutationem 
largissimam dicens deprecor, ut ille qui
in vobis notus est vigor assurgat, et quod a patribus vestris poscitur 
mei sermonis obsequio, ad impetrationem congruam perducatur.
          EPISTOLA XXIX. ENNODIUS PAPAE.
Coelestis utilitatem sequacium cura disponit. Inauspicata bene de Deo merentibus 
dona tribuuntur. Ingerit superna dispensatio etiam quod supplicare humanitas 
non praesumit. Agnoverunt adversarii sedis vestrae, quo propugnante vincantur: 
quod proxime de Aquileiensi redemptor noster persona reseravit. Et ideo 
inter excellentia munerum divinorum peto, ut mei corona vestra meminisse 
non abnuat. Invitat enim ad famulandum plurimos, qui quamvis longe positum 
diligit obsequentem. Vale.
          EPISTOLA XXX. ENNODIUS EUGENETI V. I.
Postquam prima spei meae effectum dedere colloquia, ad usum sermonis ora 
diu feriata laxavi. Animatur enim successibus, etiam cui per conscientiam 
non suppetit Latiaris eruditio. Cessantibus studiis saepe facundum gaudia 
reddiderunt: moeroris nubila hilaritas depellit, mox rutilantia per sudum 
verba discurrunt. Itaque aut perfectos nos laetitia monstrat, aut infantes 
facit adversitas. Haec, mi domine, vobis etiam astipulantibus confirmantur. 
Ergo tempus prosperitatis amplexus, reddo debendae salutationis affectum; 
sperans ut circa me nobilis promissio quae a plenitudine gratiae sumpsit 
exordium, quasi incrementis egena geminetur. Vale.
          EPISTOLA XXXI. ENNODIUS AVITO.
Licet multam nobis per litteras magnitudinis tuae occasionem gaudii elementa 
pepererunt, cum ad hilaritatis obsequium index funeris sermo militasset, 
non tamen par lacrymis jncunditas contigit, nec moeroris turbidum ex toto 
colloquii serena depulerunt. Retinet afflictionem mens de tanti decessione 
pontificis, etiam post desiderata colloquia; ab hoc, quia natura rerum 
est, ut quaelibet laetitia vel modici angoris collatione superetur. Sed 
quid nova commemoratione facimus, quae animum clandestina hactenus jactatione 
domuerunt? Votis vestris cum Dei adjutorio comitem me promitto: dummodo 
salva domni papae nostri incolumitate, talem vos elegisse cognoscam,
quem eum cui animae cura est, laudare non
pudeat. Nefas est enim credentem ad obliqua provocare, et quem affectu 
obligastis, per incerta deducere. Vale.
          EPISTOLA XXXII. ENNODIUS EUGENETI.
Non aestimo rem obsequii frequentia posse rancessere: nec culturam diligentiae 
vitio garrulitatis ascribi. Suppetat forte de abstinentia tabellarum excusatio 
illis, qui publicae utilitatis muniis occupantur: veniam non meretur, si 
a scriptionis assiduitate temperet absolutus. Liquido confitetur amoris 
negligentiam, qui cum possit, epistolas in quibus est affectionis pabulum, 
non ministrat: error otiosi est, si bene comperta mens per linguae ferias 
desideratis attenuetur impasta colloquiis. Sed sicut nos religionem gratiae
fovere convenit, curis saecularibus nil debentes: ita nisi magnitudo vestra 
partibus suis adfuerit promulgatione responsi, damnatis probe facta reticendo: 
quia si tollantur virtutibus praemia, quem laborasse non pudeat? Ecce quantum, 
aestimo, brevi elocutus utrorumque propositum; animo meo male esse confiteor, 
quod remeante Montanario, cum dedissem paginas, non recepi: quod debitum 
posco lege restitui, pudore geminari. Nunc vale, mi domine, et vestram 
quaerens, propriam nuntians sospitatem, Deum precor, ut si mei memor est, 
prospera vestra multiplicet.
          EPISTOLA XXXIII. ENNODIUS SENARIO.
Si amor pudori acquiesceret, si caritatis impatientia
verecundiae lege teneretur, a paginalibus officiis temperarem, et silentii 
formam vestri imitator assumerem: non improvidus aestimator conjiciens, 
illa quibus remuneratio a vobis subtrahitur, non amari: nec suaderi facilius 
tabellarum abstinentiam, quam tacendo: viros comitatensis exercitii per 
linguae ferias clamare, quid respuant. Sed non ita est magnitudo tua lineis 
quadrata fabrilibus, ut quolibet tecta velamine amantis oculos possit effugere: 
quia sine obstaculo vestium penetralia respicit mens amici. Nemo aestimet, 
quod latentis interna consilii apud caros aulicis excocta fornacibus celet 
urbanitas. Sed credo, querelis meis illud ordinis vestri aptum excusationibus 
genus opponas: Non recte ab occupatis otiosorum munia postulari; vix ad 
haec officia posse
descendere obsequiis principalibus adhaerentes. Audivi
quidem saepe talia: sed confiteor, non recepi: quia frequentes necessitates 
desideria transcendunt, et sine intermissione timor cedit affectui. Voluntas 
in culpa est, quae concinnata excusatione defenditur. Ecce, mi domine, 
quam magna doleam, cum officio salutationis asserui; perlatorem utrique 
carum, pro fide sua et nobilitate commendans, ut beneficio culminis vestri 
inimicorum insolentia technis suis oppressa subjaceat. Vale.
          EPISTOLA XXXIV. ENNODIUS HORMISDAE.
Postquam votiva mihi necessitas vestra beneficio proximitatis desiderii 
coepit spondere effectum, animo ad longiora transiistis; et cum Liguriam 
pene manu contingitis, linguam feriis deputastis. Minus
licuit absentiae dum sanctitatem vestram prolixa viarum intervalla tenuerunt: 
pensabat confabulatio dispendia visionis, et in remediis provisa diligentiae 
litterarum commercia praestabantur: per quae officia inter habitatione 
discretos nil peribat affectui. Sed, credo, eligitis amicis difficiliora 
tribuere: non putantes beneficium, si pascar in tanta vicinitate colloquiis. 
At ergo casum meum versa aestimatione suspiro, ne beatitudo tua retulerit 
ad judicium, quod exhibuit blandimentis; dum quod praecessit, ascribit 
tempori, non amori. Facessat a nostro in amicitiis
frons picta proposito: nos ad hanc fabricam nulla praecedentium studiorum 
lima composuit: nudam scimus ad conjunctionem afferre concordiam: urbanitatem 
inter caros ut venena respuimus. Ergo, mi domine, salutationem accipiens, 
amantem tui in hac potius parte sectare, et ut culturam fidei per frequentiam 
sermonis impendas, et ex secreto pectoris infucata exspectanti verba concedas. 
Vale.
          EPISTOLA XXXV. ENNODIUS APRONIANO.
In usu est viris morum claritate fulgentibus religionem amicitiae per culturam 
nutrire colloquii: ut dum gratiae germina fotu confabulationis animantur, 
ad messem conjunctio foederata perveniat. Per haec enim munia voluit senior 
providentia absentiae nil licere.
Merito de vobis emendatissimus hominum domnus Faustus praedicat singulare 
testimonium. Sine nube datur agnosci, nihil de eo dubitandum, quem probatus 
attollit. Sed nunc ad epistolae angustias me reducens, secretis debitam 
laudem claudo penetralibus, ne quod apud externos faciendum est, apud vos 
importunitate rancescat. Vale, mi domine, salutationem obsequentissimam 
accipiens: Deum precor, ut prospera vestra in longum producens, mihi quoque 
secundis amicorum successibus spondeat auctionem. Vale.
        LIBER QUINTUS.
          EPISTOLA PRIMA. ENNODIUS LIBERIO PATRICIO.
          Dum pro venerandae religione conscientiae verba dirigitis in 
Aquileiensis electione pontificis, et divinis initiata lingua cultibus 
militat consecrando, in ignoti nos diligentia sermonum vincula tenuerunt: 
quia nihil superat judiciis, quotiens aliquid probatus extulerit. Quid 
enim sententiae sequacium derelinquat, quando justitiae obsequitur, cujus 
in examen definitio non vocatur? Agitis bono conscientiae quod vestro vix 
negaretur imperio. Exhibuit inter arbitros Marcellini venerabilis collegam 
maximus hominum, humilitate sublimior: et ne potestati favor per obliquos 
ascriberetur interpretes, quod de proprio decerpsit
genio, laudati junxit ad pretium. Egistis
mediocrem, ne praecelsi esset suspecta praedicatio. Clarissimorum testimonia 
ut vires accipiant, culmina castigantur. Felix sacerdotium, cui facem praetulit 
plena mens luminis. Beata conversatio, quae idcirco in discussionem deducta 
est, ut tanto viro astipulante superaret: quae non didicisset saporem victoriae, 
nisi subjacuisset incertis. Semper innocentibus gloriam adversa pepererunt: 
providet defensores fortissimos mediocris impugnatio. Sed quid epistolae 
terminos loquacitate produxi, coactas lege paginas in humana concinnatione 
transgressus? Jungo et ego, amplissimi, partibus vestris pro modulo exiguitatis 
propriae, coelo vobis obsequente, consensum: et quod mirabile inter homines 
habetur, consideratione vestri attrahor
ad amorem. Inspirata mihi per alterum placet affectio;
dum manet caritas imis inserta visceribus peregrinante persona. Comitem 
se tamen coelestis gratia desideriis jungat: et dum cupitis datur effectus, 
aut inveniat bonum pontificatus, aut faciat.[27]
          EPISTOLA II. ENNODIUS MARCIANO.
Dum inter spem et metum animus meus de te anxio jactaretur incerto, solida 
profectus tui indicia colloquii melle reserasti: quia domesticam origini 
tuae facundiam fidelis doctrinae haeres insequeris. Non degenerat, ut video, 
vena linguarum; et peritiae successio illo quo patrimonia jure discurrit. 
Putabam
______________________________________________________________________
     27: ( Valete, mi domine, et amantem vestri crebris 
     relevate colloquiis: ut si non exigat negotiosas frequentia 
     paginas, praestentur affectui.)
scientiae dotes rem tantum ingeniorum esse, non familiae, nec duci per 
stemmata quod labor continuus et indefessus sudor adipiscitur. Sed, quantum 
apparet, ordines suos servat eloquentia, et oris pompa quae exundavit in 
veteribus, migrat ad posteros: concordat scientiae cursus et fluminum: 
per consuetos alveos et dicendi unda praelabitur. Venit ad te cum censu 
patris eruditio; et bono sobolis Asterium sepulcra restituunt. Invidi, 
fateor, hactenus annis senioribus. Et aetatem cui ille concessus fuerat 
suspiravi. Beneficiorum coelestium negligens aestimator, quando potui desperare 
de togae fructibus, radicis manente substantia? Sed superna dispensatio, 
ut det genium beneficiis, improvisum facit esse quod tribuit: et dum vota 
transgreditur, potentiam suam liberalitate
manifestat. Non est bonis partubus infecunda Liguria: nutrit foro germina, 
quae libenter amplectatur et curia. Nota proximitate sociantur causidicus 
et senator: his qui bene toga usi fuerint, reseratis susceptura sinibus 
palmata blanditur. Vale, dulcissime, et ad haec decora multus incumbe: 
totum te studia honesta suscipiant: festina, ut ad messem patriam venias, 
linguam lectionis sarculo, mores bonorum imitatione purgando.
          EPISTOLA III. ENNODIUS OPILIONI V. I.
Debeo equidem prioribus responsa colloquiis, et in obsequio propositi vel 
pudoris, nisi pagina rusticante displiceam, accepta geminare; ne potioris 
dignatio ad poenitentiam redeat de abjuratione fastidii. Nostro enim vitio 
in culmine constituti supercilii memoriam non amittunt, si illud male genus 
sectari et humiles suspicentur. Cum enim eminentissimos attollat castigatio 
sua, et honorum plenitudo saecularium hoc solo artificio patiatur augmenta, 
considerandum est quid abjectis detrimenti pariat status angustia non metiti. 
Ergo sufficiat magnitudini vestrae quod post duplicem scriptionem sentio 
quid per silentium erroris incurrerim. Sed timui, confiteor,
ne ad vitium me duceret fuga culparum; et sermo deputatus ad gratiam, dum 
nulla peritiae lima comeretur, inveniret offensam. Refugi horrorem, qui 
ignaris de parendi occasione generatur. Ecce asserui habuisse me et animam 
depositum confitentis, et bene de viribus conscii in restitutione verecundiam. 
Restat autem, emendatissimi hominum, et illud placere vobis allegationis 
meae inspectione cognoscam, quod hactenus accepta non reddidi. Fida enim 
index est possibilitatis nostrae consideratio; et sicut in omnibus praecipua, 
ita fama muniens circa linguae maciem custodita, quasi crescit eloquentium 
dos pudore: facile prudentiae nomen adipiscitur, cum per ipsum conticescat 
infantia. Causae tamen quam injunxistis, jacturam frontis exhibeo, et dum 
imperata exsequor,
opinionem ad incerta transmitto. Agnellus de casis per varias promissionum 
mihi illudit effigies, volens a nobis summam pretii designari. Sed mali 
hominis ardorem insatiabilem esse didicistis, qui nisi contemptu pecuniae 
non sanetur. Domine mi, saluto et rogo ut religio circa me pii amoris servetur 
et foederis.
          EPISTOLA IV. ENNODIUS HELISEAE.
Diu quaesitus desideriis meis evenit effectus: ut
detur genius beneficiis, transmissa in longum exspectatione tribuuntur. 
Vivit in quacunque terrarum parte proximitas: sequestratione corporum sanguinis 
catena non rumpitur: per discreta regionum caritas damna non sentit; quando 
inter eos qui habitatione separantur, praesentiae vice tenetur affectio. 
Deo omnipotenti gratias refero, quia vos memores fecit esse pietatis, et 
prosapiae sub religiosa occasione reminisci. Teste Deo, postquam mihi domna 
Cynegia meritum vestrae conversationis exposuit, visionem vestram speciali 
ardore requisivi, si votis copiam dedisset optata occasio. Domina, salutationis 
reverentiam dicens, in designato litteris vestris negotio ministerium devotionis 
spondeo: quia tantum praestatur animae, quantum sanctis exhibetur studiis. 
Vere dico me nunquam dilexisse quem detestamini;
et veritum ne ad diri hominis profectum vester quoque inclinaretur assensus. 
Adsit Deus, ne ad ecclesiasticam dignitatem veniat nulla bonae institutionis 
incude formatus.
          EPISTOLA V. ENNODIUS AVITO.
Vellem produci causam, si propositum non gravarem, per quam frequentia 
amantis scripta promerui. Dum enim negotiosas paginas destinatis, ministerium 
praebetis affectui. Sed apud prudentes et animorum conscios sufficiunt 
parca colloquia. Urbanus in promissionibus esse non sapio: nec eis quibus 
animam debeo, fucata fronte blandiri. Vos tantum coeptis insistite, et 
mandatis coelestibus obsequentes, malum hominem quem dicitis, a desideriis 
deducatis. Me
convenit plus rebus ostendere, quam sermone polliceri: quia quod tribuo, 
hoc mihi restitui incunctanter exspecto. Domine mi, salutationem plenissimam 
dicens rogo, ut domnae Heliseae communi matri pro me gratias agas; quae 
dignata est litteris suis vincula proximitatis ostendere.
          EPISTOLA VI. LEONTIO ABBATI ENNODIUS.
Supra meritum meum summa circa me beneficii coelestis adolevit, dum qui 
poena dignus sum, justorum praemia consecutus exsulto. Frustra delinquentes 
periculi mater desperatio ad extrema praecipitat. In errore maximo constituti, 
meo ad solidam spem reparentur exemplo. Nescio de quo opere mihi, de qua 
innocentia epistolarum vestrarum fructus accesserit;
et animam peccati ubertate locupletem coelestis boni melle satiarit: nisi 
quia ille qui vulnera nostra suscepit et pro nobis doluit, mutata meritorum 
conditione, quos flagellis dignos viderit, castigat muneribus: et versa 
vice noxiorum animas, dum secundis
replet, pudore meliorat. Superni ergo secreti dignatione confabulationis 
vestrae fruges elicui. Vos de corporis mei sanitate sollicitos ille reddidit, 
quia animae meae curam per spiritales medicos ad statum indultae valetudinis 
redire compellit. Quae sit in me substantia membrorum, religiosae sollicitudinis 
investigatione perquiritis: quorum status animae partem negligens, toto 
mundi istius gravatur imperio. Agite me talem oratione fieri, qualem asseritis 
blandimentis: quia fuci nescia propositi vestri claritudo, quem bonum esse 
praedicat ante tempus innocentiae, annuntiat mox futurum. Fratribus meis 
et conservis quos direxistis, quantum exhibere solatii potui, voto potius 
quam re idoneus, non negavi. Superest ut accipientes obsequia mea cum universo 
cui praeestis concilio, per Dei omnipotentis misericordiam conjurati,
Deo pro parvitate mea precibus insistatis, ut cui deest per actiones suas 
fiducia, bonorum per suffragia vestra contingat.
          EPISTOLA VII. EUPREPIAE ENNODIUS.
Quamvis saepe ingenii mei maciem cognovisses, periclitari tamen jejunia 
oris olim probati jussionis celeritate voluisti. Sed ego non abnuo obedire 
diligenti, ut si facundiae deest meritum, gratia veniat obsequendi. Variae 
sunt donorum coelestium, licet ab uno auctore progrediantur, species. Alium 
commendat perfectio, alterum insinuat quod sine tarditate aliqua vult parere. 
Domnae meae Cynegiae epitaphium vix una hora habens tractandi spatium inelimata 
velocitate composui. Vide necessitatem, ut illam tantorum
meritorum feminam verborum saltibus explicarem. Parcat sterilitati meae 
venerabilis anima, suscipiens pro schemate dictionis studium sine nube 
dictoris. Tu, domina, epistolam praesentiae meae vice complectens, ora 
ut spiritus illius scabridis nequaquam laedatur officiis.
          EPITAPHIUM CYNEGIAE.
Nil sexus, nec busta nocent, nil fila sororum
Ultima, fallaci pollice quae tenuant.
Mixta Deo mulier vivit post funera factis,
Mascula femineo tramite gesta ferens.
Sanguis, honor, genius, probitas, constantia, vultus,
Vicerunt tantis exitium pretiis.
Moribus asseruit magnorum stemma parentum,
Indicium generis mens cui clara fuit.
Instituit natos vitam servare serenam,
Dum docet exemplis semper amare Deum.
          EPISTOLA VIII. ENNODIUS PETRO.
Postquam venerabilis judicium principis, periclitatis moribus magnitudinis 
tuae, donavit te honorum germine pro messe virtutum, per linguae ferias 
fovens irreligiosa silentia, et in eloquentia tua et in
meo amore peccasti. Quia naturalibus adolescit elocutio munita superciliis, 
quotiens prosperum famulatur indicio: copiosior facundia honorum militat 
incrementis: profectus suos non imparibus significant peritorum ora successibus. 
Ecce inamabilis taciturnitas, et vobis dicendi abstulit genium, et mihi 
laetitiae invidit effectum. Referatis forsitan: Posses me, amice, de ignoratione 
culpare, si quid tibi de apice meo promiscuis dedicata nuntiis fama suppressit. 
Sed ego agnoscere carorum culmina rumore non patior: et manifesta gaudii 
colligere de opinionis inconstantia. Noveram quam mihi devinctionis spem 
simplex eruditi dudum fecisset allegatio: credebam frustra me in illa parte 
serenis animum auribus committere, unde tu me hilarem esse non jubebas. 
Illam ipsam mille alarum fabricatam remigiis scriptionis tuae
aestimabam pedibus potuisse superari, ne amanti exspectata bona tibi fructum 
praeripiens alter ingereret. Ecce, mi domine, honorem salutati accipiens, 
agnitis dolorum causis, remedia praeparata non deneges: quia, quantum praesumo, 
nec fides in diligentia, nec ad unguem ductus sermo vos deserit in loquela. 
Non contentus tamen uno dicendi genere displicere, carmen adjeci: ut post 
epulas Antenorei gurgitis, quas lavacra Aponi, coacta in artum carnis lege, 
castigant, dum illud quod aquarum fetibus distenditur, aqua desecat; ego 
quoque qui Heliconis fluenta non tetigi, poeta novus admiscear. Accipe 
ergo risum motura poemata; et Glovidenum tuum te solum agnovisse contentus, 
a publico rigore me subtrahe: quia si est quod forte placeat, sententia 
mihi vestra
sufficit: si quod morsu dignum sit, secretum puto quod de amici culpis 
agnoveris. Dabis etiam veniam, quia oculorum pressus angore poemata fortasse 
clauda composui. Non enim possunt esse versuum solidata vestigia, luminis 
officio destituta. Lege ergo aquas calidas, quas invises.
          VERSUS.
Tollitur adclivi tellus subnixa tumore,
Leniter elato fulta supercilio.
Verticibus nullis caput admovet illa superbum,
Nec similis pressis vallibus ima petit.
Fumiger hic patulis Aponus fuit undique venis,
Pacificus mixtis ignis anhelat aquis
Unda focos servat, non sorbet flamma liquorem;
Infuso crepitat fons sacer inde rogo.
Ebrius hic cunctis medicinam suggerit ardor.
Corpora desiccans rore vaporifero.
Heic pyra gurgitibus, scintillis fluctuat humor:
Vivitur alternae mortis amicitia.
Ne pareat, nymphis Vulcanus mergitur illis,
Foedera naturae rupit concordia pugnax.
          EPISTOLA IX. ENNODIUS FAUSTO.
Secundet desideria honesta divinitas: felix auspicium bonis non negetur 
studiis: ingenuae intentiones prosperorum fructibus convalescant. Votorum 
obsidem tradidit honestati, qui ad liberales aspirat, superis faventibus, 
disciplinas. Bonarum affectus artium dirum dedignatur ingenium, ad eloquentiae 
ornamenta non tendunt nisi moribus instituti. His Parthenius noster, germanae 
filius, incitatus stimulis Romam in qua est naturalis eruditio, festinat 
invisere: cui magnitudinis vestrae suffragia sum paterna pollicitus.
Datur culmini vestro per supplicantem genius, dum quod usus exigit, precibus 
imploramus: ceu si quis credat se ortum solis, cursum fluminis oratione 
promereri. Non est beneficium, ubi ordo servatur: mori obsequitur quod 
obligat universos. Ego tamen supra cursum a quo nequaquam disceditis, aliquid 
accepturus occurro. Direxi personam, in qua meritorum meorum status aestimetur. 
Alios forsitan commendatio juvet indebita: parentibus minus est quidquid 
superare non possumus. Domine mi, servitia salutationis repraesentans, 
portitorem paucis ejusque negotium elocutus, restat ut agnoscam quid mereatur 
persona, causa, proximitas.
          EPISTOLA X. SYMMACHO PAPAE ENNODIUS.
Dum sedem apostolicam coronae vestrae cura moderatur, et coelestis imperii 
apicem regitis, blanditur profectibus parentum, quod meis promissum tenetur 
officiis. Spem sine labore obtinet apud constantem virum fideliter obsecutus. 
Grandis est pompa praestantis, quotiens quod unus meruit pluribus repensatur. 
Superiorum instituta sectantur, per quos generatio recipit quod persona 
condiderit. Sic Israelitici delicta populi propter David poena non tetigit, 
dum genti opitulata est praecessoris integritas, et fides hominis aut eripuit 
de errore populum, aut juvit in gratia. Parthenius igitur praesentium portitor, 
germanae filius, hac ad coronam vestram fiducia animante directus est; 
quem sollicitudo liberalis Romam
coegit expetere. Sancta sunt studia litterarum in quibus ante incrementa 
peritiae vitia dediscuntur. Hoc itinere cana ad annos pueriles solent venire 
consilia: dum quod aetas refugit norunt instituta praestare. Fovete ergo: 
veniendi causas patefacta consanguinitate didicistis. Habetis obsidem, 
in quo dilucide meritorum apud vos meorum qualitas innotescat. Domine, 
ut supra, salutationis reverentiam obsequiorum devotione restituens, precor 
ut perlator praesentium famulus vester felici sorte peregrini apud vos 
nomen excipiat: quia quod attributum fuerit precibus meis, vestrum supra 
dotes suas ornat officium.
          EPISTOLA XI. ENNODIUS LUMINOSO.
Videor apud quos plurimis asserendus est, quem instituti liberalis cura 
sollicitat: vos patronos meruit causa communis. Non ignari peregrinos suscipitis, 
nec erudiendos animatis. Expertis manus necessitatibus frequenter adhibetur, 
dum ad eloquentiae palmam feriato ore eos qui titubant invitatis. Exemplis 
hortatur ex peregrino potens, ex insipiente perfectus. Utraque Parthenio, 
germanae meae filio, pars convenit: cui ad venerabiles disciplinas Romam 
petenti, pro ferratis calcaribus sufficit vos videre. Si ab humanitate 
non discrepat, sublimitatem tuam gerens ante oculos, rebus ad virtutem 
potius quam monitis excitatur. Magistra laboris est laudis ambitio, praecipue 
quando in illo exuberat, quem similis retineas fuisse fortunae. Sed si 
vobis cordi sum, circa memoratum
patrem reddite, ut amor mutuus de vicaria impensione gratuletur: ut quidquid 
in magnitudine tua dudum laboris exhibui, mihi per alterum reformetur. 
Domine, ut supra, salutationis obsequia dependens, satis esse ad commendationem 
credidi, si qui esset portitor non lateret. Precum prolixitate utitur de 
impetratione diffidens: argumentum est nil merentis, diu rogare. Facessat 
a moribus tuis, ut perdas beneficiorum genium, dum longa supplicatione 
producitur de effectu celeri sublevandus.
          EPISTOLA XII. ENNODIUS FAUSTO JUNIORI.
Deo gratias praefatus, qui oculorum meorum quas inexplicabilis dolor pepererat 
nubes abstersit: jure ad ipsum beneficia sua referens, qui lumen dedit 
et reddidit.
Vix enim post innumeros dies sanitatis fiducia animante respiro. Et hoc 
ad sententiam culminis vestri prolixiorem respicit, ut quem genius suus 
de vicinitate deseruit, nil videret: sed potens est ille qui corporis tollit 
nebulas, rerum serenitate mutare tristitiam. Post elocutionem necessitatis, 
ad negotium redeo quod coactum impetravit alloquium. Amabitis, ut spero, 
bajulum quem asserit causa veniendi. Parthenius,
sororis meae filius, per liberalis studii disciplinas ingenuus vult videri: 
optat, ni fallor, peculii vestri habere testimonium. Magnitudo igitur vestra 
praeteritorum tenax, memor praesentium, prudens futuri, perlatorem pro 
mea commendatione suscipiat: et qui erit per visionem vestram scribente 
felicior, peregrinationis non patiatur adversa sentire. Domine mi, debitum 
servitium reddens precor ut vel per hanc occasionem qua illinc Parthenius 
susceptas poterit paginas destinare, desiderati multiplicetur forma colloquii.
          EPISTOLA XIII. ENNODIUS HORMISDAE.
Scimus religiosi sacramenta propositi ab obnoxia peccatis multitudine, 
innocentia et fide separari, et
titulos venerabilis officii mores potius insignire quam corpora. Quis bonum 
conscientiae inter homines quaerat, si mundi adhibenda est circa pontificum 
statuta necessitas, si sacerdotum promissio circumspecta cautione servabitur? 
Nunquam habuit in affectu constantiam, cui facere aliud de pollicitatione 
non licuit. Saeculi conversatio legum metu retinetur: Dei famulos quod 
bonum est exhibere convenit non formidini, sed amori. Dudum dum nobis metus 
instaret, et de clementia pii regis dubio meritorum aestimatione penderemus 
incerto, camelos tot dandos domno papae tali reverentiae vestrae conditione 
tradidimus, ut si nobis animalia ipsa non essent necessaria, justum pro 
ipsis pretium mitteretur. Et quia novit optime sanctitas vestra, nos, dum 
potuimus,
per allegationem tuam utilitates sanctae Romanae Ecclesiae sublevasse, 
nunc pro vicissitudine facite de veritate beneficium. Quaesumus etiam, 
salutatione praefata, ut quid super hac parte deliberatio vestra habeat, 
indicetis: quia credimus nec praefatum sedis apostolicae praesulem, nec 
vos qui mediatores existitis, aliud cogitare, nisi quod et proposito et 
justitiae sine dubitatione conveniat.
          EPISTOLA XIV. ENNODIUS SERVILIONI.
De perfectione confidunt discipuli, quotiens magistrorum praesentiam praestolantur. 
Spes eruditionis manifesta est, ut fruatur genio suo, invitare doctorem: 
clara sunt ingenia, quae instruentum agitantur desideriis: monitorem requirunt, 
qui felici sorte didicerunt.
Sic ergo sanctitatis tuae affectione possessus, quanquam me de peritia 
jactare non audeam, vultum tamen praeceptoris exspecto: ne degeneri te 
credas ecclesiasticum germen filio commisisse: quia quamvis memoria mea 
ad centenos se non valeat fructus extollere; scit tamen semina multiplicata 
redhibere cultori. Veni ergo, ut coram positus segetem tuam boni agricolae 
vice respicias. Deus procul avertat invidiam.
Ita vomeribus tuis ecclesiasticae fecunditatis planta convaluit, ut nulla 
saevientis procellae possit impulsione subverti. Nolo praejudicio laudi 
sanctitatis tuae gravare conscientiam: inspicies quae litterarum testimonio 
declarantur. Superest, salutatione praelata, ut ad gaudia tua jam properes: 
quia divina beneficia gradibus semper accedunt, et quibus bona conferunt, 
meliora pollicentur.
          EPISTOLA XV. ENNODIUS SENARIO.
Nunquam apud Deum fusa deprecatio votivo nudatur effectu, apud quem hilaritas 
lacrymis obtinetur, et moeror transit in laetitiam. Adfuit Divinitatis 
auxilium desideriis meis, et te, animae meae major portio, de prolixis 
gentium finibus gratia duce revocavit.
Vere non possum epistolam in multa verba diffundere, impeditus fletibus, 
quos gaudia in cumulum adducta pepererunt. Fac, mi domine, parvitati meae 
coelestis doni plenitudinem non perire. Unum uterque habeamus hospitium: 
nec de parietum angustia sollicitudo generetur; quando unum pectus sufficiens 
animabus nostris praestat habitaculum.
          EPISTOLA XVI. ENNODIUS PANFRONIO.
Magna sunt gaudiorum imperia: expers est continentiae hilaritas, et in 
vocem gestit erumpere. Venit optatis desideriis dies, et ille quem nunquam 
de meritis meis, sed semper de superna pietate postulavi, magnitudini tuae 
splendor accessit: redditus est generi et moribus tuis apex, per quem conscientiae 
fidelis
in lucem prodire non formidet integritas. Deus bone, indulta custodi: auge 
successibus quod dedisti: fac circa servum tuum primum esse gradum, qui 
summus est. Praecipio spe futura, quae deprecor: nesciunt in foribus haerere, 
quae coelo auctore tribuuntur. Semper incrementis ad culmen ascenditur, 
ubi supernus favor praestat exordium. Quis hoc in vita hominum vel eorum 
qui conversationem suam nulla custodiunt nube sordentem, accessisse sibi 
die una gratuletur; te honorum auspicia ingressum, et dulce meum Senarium 
ab ultimis terrarum partibus restitutum? Brevis horarum cursus interfuit, 
ut et tu palatio natus, et ille sit redditus. In veritate dico, et de Dei 
misericordia mihi securus spondeo, fragilitati
meae praesidia coelo obsequente concedi. Spondetur mihi, quod vobis est 
praestitum. Domine mi, salutationis obsequia suscipiens, rogo ut si quid 
amori meo tribuis, dominum animae meae Senarium, ut apud me maneat, exorare 
pleniter non omittas. Quod nisi obtinueris, multum mihi de hilaritatis 
cumulo decerpsisti.
          EPISTOLA XVII. ENNODIUS AVIENO.
Bene magnitudo vestra, dum origini et moribus praestat obsequium, emendationem 
sine intervallo conjungit errori: et quod peccatum sapienter intelligit, 
priusquam altero denuntietur, avertit. Quis credat deliquisse in correctione 
velocissimum? pene non vocandus est sectator excessuum, qui obviam manum 
ponit in subreptione culparum. Haec, mi domine, ad ea quae dignatus es 
scribere, gratia vestra duce respondeo. Caeterum humiliorem me proposito 
actuum meorum pondera reddiderunt: vix miseria remansi idoneus reformare 
colloquia. Domine mi, salutationis obsequia praesentans, Deum rogo, qui 
culminibus vestris fructum pro hac qua humilem non
spernitis, consideratione restituat.
          EPISTOLA XVIII. ENNODIUS FAUSTO.
Vix est ut intentus rebus felicibus adversa praenoscat: velut sinistrum 
enim animi omen repudiat, si quid de austeritate futurorum intellectu praecedente 
respexerit: certe ne et alieno tempore amarae se misceant, ipsa molestiarum 
horret agnitio. Nullo credebam intervallo nunc inamabilem Ravennam, dum 
erat thesauris meis plena, distare: non me sic sitientem fons, aestuantem 
aura, ut illa ad se non lassum requies invitabat. At nunc ipsa Roma puto 
ad longiora, pro peccatorum meorum fasce, translata est. Ubi est illa, 
quae rara putabatur, frequentia litterarum? ubi crebra visio? ubi tot solatia 
diligentiae?
Vere pro meis partibus loquor: detestor vitam, quae nec in aerumna constitutis 
est odio. Allegat forsitan culmen suum, sibi pro superna dispensatione 
cupita contigisse. Non est plena felicitas, quando nostrorum aliquis miseriis 
durae sequestrationis affligitur. Deo credite, non sunt fucata quae defleo; 
nec ad explicandam cordis tragoediam, aut epistolaris concinnatio sufficit, 
aut sermonis angustia. Christe, rerum arbiter, propriae succurre necessitati; 
ne humana fragilitas, ad immensi fascem doloris non sufficiens, pressa 
succumbat. Domine mi, salutationis servitia dependens, rogo, ut paginalis 
circa me cura servetur: ut vel hoc remedio inter aestus mens constituta 
respiret.
          EPISTOLA XIX. ENNODIUS PARTHENIO.
Non in te admiror sermonis abstinentiam: quia qui exigua condiderit, nil 
producit. Credis sub hac occasione profectus tui latere substantiam? et 
taciturnitatis imperitiam prodit, et infabricata confabulatio manifestat 
infantiam. Interea ante inops gratiae
non fuisti, sciens quid diligentia, quid amantis sollicitudo flagitaret: 
factus es bonarum rerum nescius, postquam te ad obtinenda quae putantur 
maxima, transmisimus. Quod restat, vale, et accipiens monitoris verba, 
melioratum te scriptionis assiduitate divulga.
          EPISTOLA XX. ENNODIUS AVITO.
Dum remedia sua quaerit affectio, et aestum sollicitudinis colloquio cupit 
mediante relevari, ardescit animus provisionis beneficio: unde exstingui 
creditur, geminatum diligentiae surgit incendium. Saepe mihi bajulorum 
copiam perquirenti inde aegrescere contigit, unde opinabar quod prodesset 
accidere. Ecce medetur desideriis meis, qui suorum ad vos
causa properavit: fit adjumentum necessitatis alienae, quod propriae consideratione 
suscipitur. Videro quid commendatione mea Bonifacius promoveat: interim 
opitulatur studiis meis, quod prolixis a me precibus impetravit. Hunc bonis 
ortum natalibus testis sanguinis mens designat. Germanum suum praefatus 
in vicinitate Aquileiensis civitatis asserit esse captivum: qui ut a vobis 
juvetur, exposcit. Sanctae domus vestrae consuetudo vulgata est: talem 
vitam bonorum actuum obsidem jam dedistis, a qua velut debitum poscat, 
qui calamitate deprimitur. Domine mi, accipientes plenae salutationis obsequium, 
facite exorari, quod sponte consuevistis, ut qui vestris supplex est, alteri 
eum esse non liceat.
          EPISTOLA XXI. ENNODIUS AVITO.
Astipulatorem me opinionis suae magnitudo vestra ita supplicatione postulat, 
quasi ad amicitias recenti adhuc sim incude formatus: aut non genio suo 
defraudet, qui propositum diligentiae sub quacunque occasione commutat. 
Facessat a Christianis moribus varia de amante sententia: qui officium 
oris sui dedicaverit laudibus, liberum non habet inchoata deserere, ne 
devenustet praefati mella praeconii vilitate sequentium. Videro qui ingenium 
credat esse sectari novitatem; ego ut tarde amicos eligo, ita in his indemutabiliter 
persevero. Mihi adsum, quotiens opinionem vestram astris aequavero: quia 
apud quos ignoti sumus moribus nostris, de sodalibus aestimamur. Vere fateor 
splendorem conscientiae vestrae,
famae vice, copiosius effudi. Ante adventum culminis tui, obsequio sermonis 
mei in Liguria, quanti essetis, innotuit. Deo gratias, qui cum sententia 
mea generalitatem fecit habere concordiam. Utinam me non humiliaret paupertas 
eloquii! plus habent vota de meritis tuis, quam proferat lingua de laudibus: 
inops facundiae per quoscunque strepitus quae gloriae tuae potuerunt convenire, 
non tacui. Facta est lux genii vestri conscientiae meae demonstratio. Procul
avertat divinitas, ne unquam testimonio meo fragilitas claris moribus inimica 
subripiat. Nulla est, quam opime texuistis, in vobis erroris causa quam 
recolam: et si pro meritis meis exstitisset, bonorum veterum recordatione 
sopiretur. Quod restat, valete, mi domine, et iter meum votorum benignitate 
prosecuti, caritatis recordatione absentiae meae damna pensate.
          EPISTOLA XXII. ENNODIUS VENANTIO.
Si proximitas sanguinis ad diligentiam mentes invitat, pii amoris obsecutus 
imperiis, gestio me praevium praestitisse sermonem, et orditum paginas 
amplectendis viam reserasse colloquiis. Diu quidem cassa exspectatione 
maceratus, dum operior paginas, non emisi. Sed calcaribus suis animum meum 
fodit
affectio, et ad tabellarum munia priorem fecit accedere. Habes praerogativam, 
si bene conjicio, plus amantis: qui et post productum silentii vestri studium 
loquor, et debeo verecundia commendare quod tacui. Nunc tamen, ne epistolaris 
concinnatio transgressa terminum devenustet auctorem, salutationis servitia 
deponendo, etsi mereor, dignationi vestrae conciliandus occurro: quia potiorum 
sublimitas communione geminatur, et facem praefert eminentissimo gratia 
concessa subjectis.
          EPISTOLA XXIII. ENNODIUS CONSTANTIO.
Si liceret cum magnitudine vestra aequa sorte contendi; si honores, aetas, 
meritum quod vobis facem praetulit, nos non in umbram cogeret, ego potius
culmen vestrum de tabellarum abstinentia jure culparem; qui postquam ad 
urbem Romam profecti estis, nulla me recordationis fruge sublevastis. Sed 
vide, per rerum providentiam quam cauta est seniorum dispensatio, et fabricatis 
plena sermonibus: praevenitur querelis innocentia: et ne dolorem suum in 
lucem producat, arguitur: fit rea, ne faciat. Ergo haec mihi digrediens 
promissa contuleras? haec deosculatum fiducia sublevasti, ut crederem mei 
immemores vos futuros? an ad aliud attributae sunt paginae, nisi ut secreta 
pectorum oris clave manifestent? Sed abstineo prolixitate paginali, ne 
grandiorem generet confabulatio producta rancorem. Ad salutationis obsequia 
me reduco, rogans ut pro me apud apostolos Dei preces effundas, ut corum 
beneficiis mortalis angustiae
superetur obscenitas, et de puro mandatorum coelestium tramite mens serena 
gratuletur.
          EPISTOLA XXIV. ENNODIUS LACONIO.
Bene cupitis superna dispensatio dedit effectum, et de negotiosi occasione 
colloquii fraternam refovens diligentiam, quod putabatur necessarium, fecit 
optabile. Hinc coelestis cura nepti meae procum non omnino a sanguine nostro 
peregrinantem jussit accedere:
ut dum consulendi instat opportunitas, sancto amori pabula praestarentur. 
Vix sustinebam, fateor, procurati studia longa silentii: sed interpres 
mitior putabam applicandum timori quod subducebatur affectui. Deo gratias 
qui ad usum styli fraternitatem vestram reduxit et gratiae. Divinis tamen 
legibus cognationem indiculo comprehensam in matrimonio licere sociari, 
sine dubitatione noveritis. Sed continuo ad urbem Romam homines meos dirigo, 
exacturus a venerabili papa super hac parte responsum, ut animum vestrum 
potioris praecepti firmet auctoritas. Domine, ut supra, salutationem plenissimam 
accipientes, sanctum quoque et communem patrem parilis noveritis esse sententiae: 
cujus ad vos per hominem meum, si divinus favor annuerit, cum sedis apostolicae 
apicibus
litteras destinabo.
          EPISTOLA XXV. ENNODIUS AVITO.
Quam saepe aliena peccata nos ingravant, et quod a nobis non oritur, jure 
nostro imputatur excessui! Ex me didici fidem veterum non perire, dum per 
negotia novella cana poetarum reparatur annuntiatio. De me dictum aestimo, 
Decidit infelix alieno vulnere[28]. Super exspectandae memoriae viri Sabini 
filio exhibetur praefata concinnatio: qui hactenus aegritudinis tentus 
obstaculis, sine vitio suo constituta violavit. Fateor, pene animum meum 
reum fecerat magnitudinis vestrae dives assertio, et credebam culpam esse 
propriam, quam conscientia non habebat. Ecce, ut primum in bonam valetudinem 
reductus est,
______________________________________________________________________
Mediolanum cum summa properatione commeavit. Caetera apud vos alleganda 
esse non credidi: quia qui commendat magnis viris justitiam, oblivionem 
videtur aequitatis opponere. Domine mi, salutationis plenissimae munus 
exhibeo: et quod superest, quaeso ut status circa me gratiae vestrae, quamvis 
sit plenissimus, adhuc tamen recipere cogatur augmenta.
          EPISTOLA XXVI. ENNODIUS AGAPITO.
Resistunt peccata desideriis, et ut meritorum status delinquentibus innotescat, 
a labiorum proximitate cupita subtrahuntur. Acrius affligunt oblata, cum
pereunt: potior sitis est, quam undarum gustus exaggerat: non urunt memoriam 
prima fronte negata beneficia: quis ferat ingestam oculis aequo animo se 
perdidisse dulcedinem? Sed recte ista ad supernam remittuntur providentiam: 
quae coelestis dispensatio mysterii idcirco humanis dispositionibus manus 
opponit, ut votorum praestet effectum. Sanctus pater vester libenter se 
pariturum jussioni magnitudinis vestrae fuerat de mea occasione pollicitus: 
sed animum ejus in diversam partem pro utilitate, quantum dicit, Ecclesiae 
supervenientia rapuere consilia; sicut praefati pagina ad vos directa declaravit. 
Praestolatur tamen super negotio designato magnitudinis vestrae secunda 
colloquia: quo manifestius in fratris vestri Fausti patricii utilitate 
me esse necessarium reseretur: cujus
gratiae nihil sibi aestimat liberum derogare. Quod restat, obsequii mei 
humilitate suscepta precor, ut opifex qui culmini vestrae parvitatis meae 
curam est dignatus infundere, ipse per vos sequenda disponat.
          EPISTOLA XXVII. ENNODIUS EUGENETI.
Supra modum me sollicitant procurati studia indefessa silentii: et licet 
animus in statione sit positus, contristat sermonis abstinentia, quae vivis 
imaginibus secretum pectoris oris clave manifestat. Patior quidem interdum 
caritatem sub paginarum promulgatione simulari: nunquam tamen credo his 
muniis abstinere qui diligunt. Referat forte magnitudo vestra publicae 
occupationis curam locum scriptis familiaribus non dedisse. Sed idem status 
erat, cum
praecedente tempore colloquia culmen vestrum crebra praestabat: nec aulicis 
deputatus ita premebatur excubiis, ut promissi amoris memoriam non haberet. 
Quis favis toxica, quis coenum fontibus clandestinus susurrator admiscuit? 
aut forte quod fuerat de affectione subreptum ad judicium retulistis? Sed 
ego occupare vos paginarum promulgatione non differo: ut ad usum veterem, 
cessantibus promissae dignationis stimulis, vel garrulitatis meae provocati 
fruge redeatis. Domine mi, salutationis obsequium plena humilitate persolvens, 
indico me vestris cupidum esse aspectibus praesentari; si tamen faciendum, 
perpensis
quae vobis cordi esse non dubito, rescribatis.
        LIBER SEXTUS.
          EPISTOLA PRIMA. ENNODIUS PARTHENIO.
Nisi te efflictim diligerem, et pii cordis soliditas indemutabili radice 
constaret, posset injuriarum dolore provocatus, vel cum pueriliter irasceris, 
vel cum arroganter supplicas, commoveri. Nihil enim invenio, quod sit fabricata 
humilitate superbius. Praefero contumelias fucatae frontis obsequiis: transit 
amaritudinem dulcedo simulata. Non opus est deprecationibus, si quae te 
catena nectat intelligis. Poscant pro excessibus veniam, quibus est liberum 
non parere. Ita famulos nobis coelestis judicii claritudo deputavit, ut 
in quacunque mens parte deflexerit, illorum necessitas inclinetur. Ille 
exspectat clemens, qui destrictum, si velit, refutare possit imperium.
Haud procul te ab hoc ordine evagari potestas mihi a Deo attributa patietur. 
Optare te convenit ne mansuetudinem quam in me praedicas meritorum tuorum 
consideratio justa devenustet, et pietatis tramitem culparum multitudo 
depretiet. Licet, ni fallor, misericorditer vindicta comitatur errantem, 
nec ulla est potior patientia nisi quae vitiis aditum non recludit, a te 
tamen facessat indignatio nostra: quia quod deliqueris, non inclusus dolor 
et gratia fallente servatus, sed verbera castigabunt. Nunc uno modo in 
cicatricem cogere vulnera intemperatis sermonibus ingesta praevalebis, 
si te per culmina liberalis studii ingenuum doctrina monstraverit. Veniam, 
nisi peritia suffragante, non exiges: mutata, qua notus sum, lege parcendi, 
circa desidem saevitiam sub perennitate
servabo. Quod restat, Deum precor, ut valeas, et de versibus tuis, coelesti 
favore comitatus, spem augeas quam dedisti.
          EPISTOLA II. ENNODIUS FAUSTO.
Summa gaudiorum est opportunitas perlatoris, qui minister diligentiae per 
necessitates suas desideriis obsequium praestat alienis. Hunc quidem honestas 
commendat, et peregrinus ab officio mercatoris pudor insinuat: jungitur, 
quod ei notitia culminis vestri ad fidem probitatis accessit. Nam scriptionis 
venerandae frugibus ipso commeante satiatus sum. Refundo ergo depositum, 
officii lege constrictus; et quem in Liguria positum pro virium mediocritate
suscepi, ad potissima patrocinia tabella prosequente
transmitto. Quod superest, reverentiae vestrae quidquid habet humilitas 
devotionis offerimus, supplicans ut litteras vestras vel pro mearum assiduitate 
jam merear.
          EPISTOLA III. ENNODIUS EUPREPIAE.
Rerum omnium cursus obsequiis corporis, animarum constat imperio: aliud 
nobilitat coelestis affinitas, aliud abjectio terrena submittit. Nec liberum 
est ut quo mens Deo parente collata deflexerit, quod de ultimis assumptum 
est non sequatur: nec licet militem obviam manum decretis imperatoris afferre. 
Hinc Crispus asseruit aliud nobis cum diis, aliud cum belluis esse commune. 
Hujus secreti ratione cum absentibus peregrinamur, et salva membrorum
valetudine, amantum febribus aestuamus: per haec vincula nulla itinerum 
interjectione dividimur, et segregati habitaculis, in unum studiis convenimus. 
Nosti, soror venerabilis, et omnem apud me transgressa dulcedinem, quae 
praefationem exegisset occasio. Nunc aperta tecum et prodiga pudoris fronte 
congrediar. Vix quae ante direxeras blandimenta sustinui: post admonitionem 
meam duplicia in litteris mella fudisti, quae tota pectoris secreta concuterent 
et ad desiderium tui captivam animam relicta corporis sede transferrent. 
Quam timeo ne rursus ad incertum remittatur affectio; et cum tota mens 
diligentiae vela laxaverit, subducta periculum statione patiatur! Animus 
meus quia fuci sit nescius cognovisti; nec detestabilem inter amantes urbanitatem
possit assumere. Tua rursus diversum sexus et natura pollicetur, ut dicit 
sapientissimus Salomon: Anima quae in saturitate est, favis illudit[29]. 
Scit verborum meorum testis et judex, disposuisse me (nisi forte subdolo 
gratiae sapore decipiar, et degustatae caritatis sitienti pocula oblata 
submoveris) spiritalis conjugii non simulacrum, sed ipsam implere veritatem. 
Ut dum inter nos unum velle, et unum nolle constiterit, vel quod bonos 
ad imitationem stimulet, vel quod malos afficiat, omnium oculis et mentibus 
exhibere. Tu tantum, Deo medio, adversus omnem quae ex invidia nascitur 
impugnationem, firmam promitte et indemutabilem servandam esse constantiam. 
Quocirca vale, mi domina,
______________________________________________________________________
et brevi pro maximis admonitione contenta,
quia nec epistolaris concinnatio plura patitur, nec ratio penetralium paginis 
debere committi, si ad haec quae indicata sunt voto et fide respondes, 
propriae scriptionis testimonio pollicere.
          EPISTOLA IV. ENNODIUS FAUSTO.
Non scripsi, ut amaro incommoditatis meae indicio vos gravarem; sed ut 
sollicitudinem vestram, quatenus insistat orationibus, convenirem. Male 
oculos meos ante receptae valetudinis substantiam impositus labor accepit, 
omne a me vobiscum lumen abscessit. Satis sit significasse quod patior. 
Vestrum est prosperitatem meam a Deo quem precibus placatis exigere, et 
reseranti litterarum fores crebris opem ferre colloquiis. Domine mi, Deum 
quaeso, ut illud a
vobis indicari faciat quod me delectet agnoscere.
          EPISTOLA V. ENNODIUS AURELIANO.
Non est fiducia mea praecognitis nudata successibus. Validus in affectione 
est, quem animo meo diligentiae memorem justa sum aestimatione pollicitus. 
Gratias tibi, superna dispensatio, quae humanis rebus prosperorum fructum 
de adversitatis occasione largiris, nec pateris in ordine suo tristia permanere. 
Nescio quid magnitudini vestrae hostilis malitia de patrimonii ubertate 
decerpserit; tamen sub hoc titulo invictissimi domini multum locupletem 
gratiam comparavit. Bona est jactura substantiae, si inclyti notitia principis 
dispendiis invenitur. Non est facultatum formidanda decessio, si per eum 
qui omnes
vincat divitias, summi Domini amor acquiritur. Huc accedit quod nec illa 
imminutio, dum facta est lucri mater et honorum via, impactae humilitatis 
potuit tenere substantiam. Sic reparata sunt quae inimicus eripuit, ut 
adhuc gaudiorum cumulum praestoleris. Supersunt quae in spe habeantur, 
cum culmini tuo contigerit maxima jam tenere. His beneficiis, coelo auctore 
collatis, notitiae et communionis nostrae bona jungamus. Quando mihi tantum 
virum, nisi per illa quae praefatus sum, contigisset agnoscere? Sed augeant 
superna quae tribuunt; et ad quae desideria porriguntur, divina nos cura 
perducat. Quod restat, vale, mi domine, et amantem tui crebris fove colloquiis: 
quia nisi epistolaris concinnatio teneret terminum lege praescriptum, gaudia 
me in multa verba
diffunderent.
          EPISTOLA VI. ENNODIUS BOETIO.
Par quidem fuerat unis litteris magnitudinis tuae respondisse simpliciter, 
nec geminare debere colloquia semel obnoxium: sed cautione ad hoc, non 
inscitia devolutus sum. De utriusque enim epistolis,
una obsequitur debito, altera praestatur affectui. Credite, nefas putavi 
non cum fenore suo restituere quod mens venerabilis prima contulerat. Dulciora 
sunt ante exemplum bona diligentiae: nec tantum habet virium aut genii 
qui amicitiarum callem fecundus ingreditur. Summatim sibi gratiam non potest 
vindicare, cui in amore forma praestatur: impudentiae est non respondere 
caritati, cum manifestet res bene orta virtutem. Haec in festinatione perlatoris 
celer scripsi. Latius posthac verba diffundam: nec maciem ingenii mei, 
dum merita vestra respiciuntur, aspiciam: si tamen desideriis meis tabellarum 
frequentiam commodetis. Domine mi, salutationis uberrimae servitia dependens, 
quaeso, ut memoriam proximitatis vos habere signent promulgata sine intermissione
colloquia.
          EPISTOLA VII. ENNODIUS AVIENO.
Diu est quod desideriis veracibus suspensus solo litterarum pascor officio: 
dum enim magnitudinem vestram alloquor, votivo me aestimo non deesse conspectui. 
Sed remediis suis animus aegrescit afflicti; et quod diligentiae pabulum 
invenitur, hoc magis macerat de amoris fruge jejunium. Vere, domine, sic 
vos lumina mea Deus servet incolumes; quia si aut vires corporis mei sivissent, 
aut festinatio domni, Ravennam totis intentionis meae viribus expetissem. 
Sed si Deus voluerit, salva vita domni mei patris vestri, et domnae matris, 
post Pascha cum adjutorio superno veniam, ut vobis visis ad opem vitae 
revalescam.
Domine mi, salutationem uberrimam dicens precor, ut omnes sanctos orare 
pro me instantissime procuretis.
          EPISTOLA VIII. ENNODIUS SENARIO.
Quamvis pro peccatis meis etiam litterarum vestrarum solatia subducantur, 
ego tamen memor debiti quo me per gratiam vestram, ut Dei memores, obligastis, 
scribere non omitto: sperans, domne Senari, ut Deum quem in me cogitasti, 
semper attendas et frequenter mihi litterarum vestrarum munus impertias. 
Domne mi, saluto plurimum reverentia consueta, et imploro ut per omnes 
sanctorum basilicas pro afflictione mea Deum rogare non desinas.
          EPISTOLA IX. ENNODIUS FAUSTO.
Quamvis ad tutelam pontificis innocentia officii ejus comes assistat; nec 
opus sit humanis solatiis ei qui humanitatem professione superavit, scit 
tamen omnipotens Deus, me sancti episcopi portitoris praesentium jussioni 
exactum impendisse colloquium.
Diu enim renisus sum, ne arrogans videretur, si minister antistitem, et 
apud sanctissimam conscientiam potissimum vix mediocris assereret. Sed 
perfecta obedientia est, quidquid summus exigit, non negari. Et ideo praelato 
debitae salutationis obsequio, precor, ut ad consolationem multis impugnationibus 
praegravati subsidium conferatis: quatenus singularis boni rem facientes, 
non patiamini immeritum sacerdotem diuturnae subjacere moestitiae.
          EPISTOLA X. ENNODIUS FAUSTO.
Deus, qui bonorum operum animo vestro inseruit affectum, ipse obsequentem 
sibi longa felicissimum aetate tueatur: quia quamvis innocentia quam fovetis, 
indesinentes pro vobis ducat excubias; obligati tamen
beneficiis vestris non possunt quae pro vobis Deo debent vota comprimere: 
quia pro impensis gratias non referre et Deus in carne constitutus exhorruit. 
Utinam tantum valerem pro rebus verborum tribuere, quantum sentio me debere! 
His tamen, quod ad aliam mercedem vestram pertineat, suggerere non omitto, 
ut chartam quam in causa Laurentii tabularii comensis fecistis, impletam 
mihi transmitti jubeatis; et pro illa caeca muliere quam Martinus conductor 
de Moditia opprimit, comitis patrimonii litteras tollatis, quibus jubeatur, 
quod ei abstulit mancipium, sine dilatione reformare: quia quod in praesenti 
in mandatis accepit, facere pro rustica temeritate contemnit.
          EPISTOLA XI. ENNODIUS AVIENO.
Digresso de Mediolanensi urbe communi domino, sola in consolatione remanserunt 
solatia litterarum: quia dum sermo ad vos dirigitur, aliqua praesentiae 
vestrae desideriis meis imago blanditur. Quod et a vobis dominis meis, 
ut crebro faciatis, exposco; cogitantes absentiam vestram hac sola posse 
assiduitate sustineri. Habeant felicissimi votivam praesentiam: mihi delicta 
mea cogitanti epistolaris cura sufficiet. Domine mi, salutem uberrimam 
dicens, precor, ut per sanctos Domini pro me preces fundere minime desistatis, 
et Domino gratias referte, cujus circa me beneficia etiam insperata tribuuntur.
          EPISTOLA XII. ENNODIUS LIBERIO, EUGENETI, AGAPITO, SENARIO, ALBINO.
Uberioribus opus est paginis, ubi fides claudicat perlatoris: per amantem 
mei cultorem vestrum Stephanum diaconum, sufficit parca collocutio: qui 
transgrediens epistolas in multa verba diffusas, praefert affluentibus 
necessaria, dum compendio fidelis arcani
alleganda non supprimit. Quod restat, valere me, Deo auspice, nuntians, 
prosperitatis vestrae bona disquiro, et plenum reddo salutationis obsequium, 
deprecatus, ut fiduciam meam incorrupta dignationis vestrae non denudet 
integritas.
          EPISTOLA XIII. ENNODIUS AVITO.
Importunum me facit aliena necessitas, quia debeo pro deprecante sermonem. 
Lex propositi intercessionis refutat avaritiam. Nam ad conscientiae meae 
sarcinam jungitur, si respuam supplicantem. Exspectandae memoriae Sabini 
filius ad diem constitutum sententiam praestolaturus occurrit: sed agellum 
suum utilitatis ratione est coactus expetere; quia et fidejussor et exsecutor 
defuncta die defuerunt. Abjurantem
me de praefati negotio ultra vilescere bajulus impulit, ut ad eum nuntios, 
quatenus rursus occurreret, destinarem: quod me fecisse significo. Nunc 
salutationis meae dicens obsequia, in potestate est culminis vestri, in 
praedicti causa, quid justitia quam fovetis, quid fiducia quam dedistis 
mereatur ostendere.
          EPISTOLA XIV. ENNODIUS AVITO.
Scio mea apud vos clamare silentia; nec quidquam fieri, quod non secreta 
interpretatione teneatur. Ego tamen a scriptione non destiti; nec sublimis 
memoriae viri Sabini filium fabricato ingenio a judicatione subtraxi, qui 
violentias in agello suo perpessus, hactenus operam dicitur navasse cum 
barbaris. Credite mihi,
aderit secutus examini, et disceptationem vestram sine aliqua formidine 
veniet ingressurus. Domine mi, salutati reverentiam dicens, precor ut personam 
meam tanti habeatis insitae dudum affectionis recordatione fulcire.
          EPISTOLA XV. ENNODIUS FAUSTO.
Bene providentia superna disponit, ut dum a me beneficia postulantur, sic 
sollicitudo mea votivos inveniat perlatores. Facessat negare aliis quod 
mihi tribuo: et illud avaritia sordente continere, quod sublevat largientem. 
Simplicianus praesentium bajulus, adolescens nobilissimus, natalem scientiae 
sedem Romam conatus expetere, hoc sibi credidit pro singulari evenire compendio, 
si ad notitiam culminis
vestri duce pagina perveniret. Cui ego nequaquam volui cupita subtrahere, 
sciens consuetudinis vestrae esse quod reliqui faciunt exorati. Nunc, mi 
domine, servitia salutationis accipientes, facite ut praefatum peregrinationis 
dura non onerent: meque crebra
scriptionis vestrae per hanc impetratam frequentiam relevare munia non 
desistant.
          EPISTOLA XVI. ENNODIUS LUMINOSO.
Non deberent esse negotiosa colloquia quae pro remedio sibi amor invenit, 
nec religionis stipendium ad necessaria nos oporteret evocare commercia: 
quia dulce esset epistolarum munia soli militare concordiae, nec rem diligentiae 
in aucupia transferre compendii. Sed res ad hoc rediit, ut nisi senior 
caritas quae inter nos ab ipso vitae lumine sumpsit exordium, et per varias 
profectuum vires messem gratiae perduxit ad aream, compulsa pro meis partibus 
stimulo scriptionis assurgat, grandi ingratitudinis et detrimentorum sterilitate 
percutiar. Meminit amplitudo vestra,
quae de expensis quae apud Ravennam episcopus meus fecerat, me ei redhibitionem 
promittente, pro sedis apostolicae utilitate, vobiscum fuerit collocutus. 
De qua restituenda celerem promiseratis effectum: sed pro peccatis meis 
nescio qui casus opposuit manus. De qua ad me praedicti antistitis se convertit 
intentio, ut vix inducias ad sacratissimam urbem tribuerit destinandi. 
Nunc post Deum in vobis causa est; qui potestis et personam meam offensione 
pontificis mei et detrimentis eripere; ne officium fidei mihi uni peperisse 
videatur adversa. Domine mi, salutationis munera persolvens, Dominum precor, 
ut animum vestrum ad utilitatis meae considerationem incunctanter invitet. 
Ego quid amplius facerem invenire non potui, nisi ut cum allegatione manifesta 
fidum mihi
dirigerem perlatorem.
          EPISTOLA XVII. ENNODIUS MARCELLINO EPISCOPO.
Magnifici viri domni Stephanioni filii vestri facit dignatio ut beatitudini 
vestrae legendus occurram, cujus beneficio itineris caritas detrimenta 
non patitur, et quod praesentia non valet, sermone compensat. His ergo 
servitia apostolatui vestro debita repraesentans, quaero ut me orationum 
suffragio sublevetis: quatenus insertus venerabili conscientiae, de omni 
merear dignationis vestrae fruge gratulari; quia fiduciae meae coronam 
vestram non ambigo responsuram.
          EPISTOLA XVIII. ENNODIUS DOMINICAE.
Fecit magnitudo vestra quod et sanctis moribus suis debet et sanguini, 
ut propinquitatis memoriam silentii non patiatur torpore languescere. In 
quacunque terrarum parte vivit affinitas, nec separantur regionibus parentelae 
catena sociati. Credite mihi, dilectio sancta non deperit, nec ullum patitur 
per divisionis itinera natura dispendium. Nam generum vestrum tantum mihi 
noveritis caritatis impendere, quantum ad vicissitudinem nulla satisfactio 
existat idonea. Quod superest, domina mi, accipientes debitae salutationis 
affectum, Deum precor, ut in bono mutuo felicitatis videndi vos occasionem 
conferre
dignetur; quatenus sub confabulatione votiva pia desideria subleventur.
          EPISTOLA XIX. ENNODIUS FAUSTO.
Postquam desideriis meis videndi vos facultas elapsa est, iterum ad litteras 
mens revertitur: cogitur abjuratum poscere paginale subsidium, et institutam 
melioribus copiis animam, quasi vilioris cibi alere aut sustentare commercio. 
O quam grave est, quotiens variis necessitatibus obsequentem fugitiva libertas 
ad nova instituta transducit! Quae dura sunt, continuatione franguntur: 
multum de gravitate oneris usus incidit; flebilis conditio ad optata quae 
non sunt mansura perducit; levior sors est curis jugibus occupati. Hoc 
sum infelicior peccatorum fasce, quod de
bonarum rerum sapore gustavi. Sed hinc alias. Deo relinquenda sunt, quae 
humano remedium nesciunt habere consilio. Vobis interim reverentiam salutationis 
impendens, reditus mei facere indicia non omisi, cupiens pari scriptionis 
vestrae hilaritate relevari.
          EPISTOLA XX. ENNODIUS FAUSTO.
Ignoratur bonorum sapor in prosperis; vix dignoscitur superni qualitas 
beneficii, dum tenetur; post migrationem cupita dulcescunt; desiderii pretia 
in manibus constituta nescimus. Vere fateor, quandiu Ravenna vos habuit, 
sinistrum omen credidi cogitare quae patior; nec inter res secundas, quasi 
malignus propriae felicitatis interpres, quae per absentiam vestram evenire 
poterant suspiravi. Non debui merita
mea, si ab homine non separarer, agnoscere, nec intelligere fugitivum esse, 
quod sectanti peccata blanditur. Sed quid epistolaris concinnatio castigatae 
terminum dictionis excedit? Ferat his rebus medelam, cujus imperio universa 
famulantur. Ego tamen propter quod attributae sunt paginae, valeo substantia 
corporali; et per haec munia, sub Dei ope, ut prosperitas vestra nuntietur 
exspecto. Accipite ergo obsequia mea; et si quid inter haec quae mecum 
geri didicistis, eventus dexter attulerit, sine dissimulationis obstaculo 
nuntiate.
          EPISTOLA XXI. ENNODIUS FAUSTO.
In occasione rapui solvendae humilitatis personam domestici perlatoris. 
Desideriis meis militabit, quod
in aliorum negotiorum efficacia providistis. Fateor, durum credidi vicinior 
litteras denegare, qui nunquam potui in longinquo constitutus abstinere 
colloquiis. Visum enim mihi sum, Ravennatibus occupatus excubiis, magnitudinem 
vestram quadam mentis dextera contigisse. Idcirco ad levamen desiderii 
scripta prorogavi, ut quod vivis subtrahebatur affatibus, lectione pensarem. 
Ergo honorem salutati exhibens, rogo, ut me hujusmodi, quotiens opportunitas 
ingesta fuerit, remediis sublevetis, in quibus absentia unicum habet divina 
provisione subsidium. Agnovistis quae sit curatio affectione languenti: 
vestrum est medelam aegris animis non negare.
          EPISTOLA XXII. ENNODIUS EUGENETI.
Diligentia est multiplicium causa paginarum. Reverentiae vestrae debetur, 
quod a scriptione non tempero: testis gaudii non patitur vox defectum, 
quia statum valetudinis vestrae laetus excepi. Valete.
          EPISTOLA XXIII. ENNODIUS PARTHENIO.
Deo auspice dilectionis tuae primordia convalescant: adsit desideriis communibus, 
per quem vires studia sortiuntur. Declarasti te scriptionis luce urbem 
amicam liberalibus studiis jam tenere: praemisisti in foribus quod avara 
parentum vota superaret. Non sum dictionis tuae rigidus aestimator, nec 
respuo tenuitatem praesentium, cui secutura blandiuntur.
Quotiens vomeribus terram scribimus, animus de spe venturae frugis elevatur: 
semper de herbis aristarum divitias amicus rationis intelligit: diligens 
rusticandi adhuc in cano flore pomorum populos jam metitur. Facessat adversitas, 
et quidquid pariunt peccata discedat. Ductus mihi oratiunculae tuae et 
si eloquentiae nitore non subsistit, Latiaris tamen venae sapore radiavit. 
Fluxit sermo non absonus; lectionis tamen opibus ampliandus. Sed quid ego 
post tantum judicem, cujus oribus operis tui concinnationem placare signasti, 
quasi post olores anser, strepui? Illi quicunque placuit, examen securus 
ingreditur, facundia ab illo praedicata praevalet favorem etiam ab inimicis 
exigere. Labora ergo, ut felix bene coepta eventus extollat: honestorum 
te obsequiis indesinenter impende;
eos qui consortio se suo polluunt, debens monitis nostris reverentiam, 
velut veneni poculum fuge; profectum tuum paginis scire cupido semper annuntia. 
Quod superest, vale, et omnibus superni favoris adjutus auxiliis, familiae 
tuae de peritiae messe responde.
          EPISTOLA XXIV. ENNODIUS ARCHOTAMIAE.
Quamvis jus affectionis, consanguinitatis lege constrictum, regionum prolixitate 
non pereat, nec catena generis quae animas nectit, terrarum separatione 
dividatur, attamen pabulum caritatis est, aut videre, aut officio sermonis 
appellare quem diligas: nescirentur secreta mentium, nisi proditione linguarum. 
Haec in usu vocavit antiquitas, ut illa quae pectoribus clausa sunt, non 
laterent. Ego Gallias quae totum me
propter vos sibi vindicant, si oculis non inspicio, affectione non desero. 
Gratias tamen praesentium perlatori, qui necessitatis suae occasione desideriis 
meis praestitit, ut inter aestus animarum quibus bajulus deerat, optatum 
praeberet officium. Salutans ergo servitio debito, precor ut portitor beneficii 
sui vicem recipiat, et qui in gaudio meo opitulatus est, suis votis restitutum 
per me credat effectum.
          EPISTOLA XXV. ENNODIUS FAUSTO.
Scit magnitudo vestra quo me honorent praejudicio studiorum liberalium 
sectatores, tanquam rem sibi debitam commendationis meae scripta poscentes. 
In
usu est, vos beneficia, me verba conferre, et magnitudinem rerum desiderium 
vincere postulantis. Si ab his muniis temperem, salvo munerum vestrorum 
genio, ego votum benevoli non habebo. Perlator praesentium Pertinax teste 
apud vos natalium suorum pudore vulgabitur: qui in astipulatione stemmatis 
usurus est bono verecundiae, per quem, indiciis valetudinis meae pro vestro 
desiderio factis, precor ut fiduciae suae fructum capiat ex dignationis 
vestrae messe locupletem: et quotiens votivus commeantum cursus accesserit, 
ad sublevandum me, quas in amoris solatio accipitis, paginas destinate.
          EPISTOLA XXVI. ENNODIUS EUPREPIAE.
Debentur quidem necessitati silentia, sed scripta
diligentiae. Exigit metus abstinentiam tabellarum; sed interdum cedet affectui. 
Vix aliquibus acquiescit obstaculis mens amantis, servet ad redhibenda 
gratiae stipendia potius cum vetatur. Ecce praelocutus quae me causa ab 
his muniis suspenderet; relinquo conscientiae vestrae quae faciat obsequentem. 
Deum tamen precatus, in bona me valetudine, vel Lupicinum nostrum esse 
significo: hoc de vobis cupiens, quae a me sunt prorogata cognoscere. Nolo 
tamen curam vestram sequestrati pignoris fasce deprimatis: credite conscientiae 
meae; plus illi per studium debeo, quam ipsa exhibere poteras per naturam. 
Utinam ingenium illius beneficia superna meliorent! Vere dico, vobis ad 
longiora digredientibus, utriusque parentis sollicitudo me respicit, quam 
potuimus in unum positi
cum ambitione partiri. Domina mi, salutationem plenissimam dicens, precor 
ut tantum mihi caritatis et orationis suffragium concedatis, quantum me 
ad desiderii vestri effectum tendere comprobastis.
          EPISTOLA XXVII. ENNODIUS SENARIO.
Uber conscientiam vestram pro superna dispensatione vicissitudo comitetur; 
reddat pro parvitate mea Altissimus quod agnoscit a vobis, qui semper amantibus 
fideles exstitistis, fuisse collatum. Certus portus est, pectoris vestri 
invenisse diligentiam: estis hac conversatione praediti, ut amicorum spem 
beneficii collatione vincatis. Secundam admonitionem desidero, ut injunctum 
iter arripiam. Date felicem dexteram humilitati meae, et prospera mecum 
vestra dividite.
Domine mi, salutationis obsequia praestans, quaeso, ut si rerum dominus 
apud Ravennam feliciter commorabitur, indicetis quatenus sine ambiguo praecepta 
vestra perficiam.
          EPISTOLA XXVIII. ENNODIUS GUDILEVO.
Solent quibus felicitas et potentia, Deo ordinante, conceditur, humiles 
consolari officio litterarum, et prospera sua paginarum promulgatione partiri. 
Ego multo tempore ut his sublevarer muniis, exspectavi. Sed cessantibus 
vobis necessarium credidi non tacere, ut quod amor non exigit, juxta evangelicam 
lectionem mereatur importunitas. Domine mi, salu.
tationem plenissimam dicens, quaeso, ut me antiquum cultorem vestrum illo 
foveatis quo olim promisistis affectu: et prospera vestra paginarum me 
faciatis directione cognoscere.
          EPISTOLA XXIX. ENNODIUS FAUSTO.
Quamvis sublimi viro et omni integritate praedito, Sabino Romam properante, 
tute paginarum officia commisissem, ut resignanda per litteras fidelis 
relator assereret, attamen sollicitudini meae debui duplicibus magnitudinem 
vestram indiciis informare, ut perlator ex litteris secutus principium 
narrationis assumat. Haec scripto degustata sufficiant: ad illud revertor, 
propter quod epistolae destinantur. Valere me corpore nuntio; Deo supplicans, 
ut statum animae
de vestra faciat prosperitate reparari.
          EPISTOLA XXX. ENNODIUS FAUSTO.
Non potest doloris magnitudinem eloqui oris infantia, qui mihi de illa 
re contigit, quod harum perlatoribus ad Liguriam destinatis a scriptione 
temperastis: quorum commeationem vos ignorasse non credidi, et praesentiam 
magnitudinis vestrae a petitionis qualitate deprehendi: datur enim inveniri 
a dispositis tractatorem. Me tamen urunt epistolarum feriae, quas ad levamen 
moeroris mei etiam occupatissimi repulistis. Nunc ad vota redeo. Valete, 
mi domini, et coelestem circa vos gratiam multiplici resignate colloquio. 
Partum est enim actibus vestris, quietis tempore de ea quae in laboribus 
sata est, innocentiae
messe gaudere.
          EPISTOLA XXXI. ENNODIUS DOMNO PAPAE.
Pervigil beatitudinis vestrae cura, quasi coram positos, in quocunque loci 
sint, obsequentes attendit, et sine ullis feriis, dum gratiae suffragium 
praestat expertis, invitat extraneos. Etenim plures de spectaculo fructus 
capiuntur laboris alieni: quia discit operam navare in cujus oculis redduntur 
praemia sudoris et fidei. Atque utinam par votis esset effectus! et quod 
didici pro religione, cuperem daretur implere. Domine mi, famulatus mei 
humilitatem exhibens, parca in maximis elocutione contentus, quid domnus 
episcopus frater vester super directa legatione senserit, patefaciendum 
praefati litteris derelinquo.
          EPISTOLA XXXII. ENNODIUS AVIENO.
Cum semper sint litterarum inter amantes jucunda commercia, et ex his muniis, 
etiam si spartana adhibeatur brevitas, gaudia prolixa nascantur; sintque 
hujusmodi officia remedio absentibus, votiva sollicitis: attamen aeger 
animus super eorum de quibus pendet, prosperitate jactatur, et hac tantum 
curatione respirat;
quam cum negat anxiis is qui nullo labascit incerto, resignat se diligentia 
non teneri. Paverunt diu animum meum a magnitudine vestra destinata colloquia, 
et hilaritati congrua pabula praestiterunt. Quorum nunc abstinentiam non 
affert tristitiam, sed cogit ad exitium. Potuit enim saluti opem tribuere, 
quod ante militavit affectui; abjurata est caritatis religio, quando profutura 
meae valetudini verba denegantur. Agnovistis quid fecerunt silentia vestra; 
quibus emendatione succurrite: nam apud vos si mei non dominatur oblivio, 
scriptione mutantur. Domine mi, salutem largissimam referens, Deum deprecor, 
ut aestibus meis superni dispositio favoris occurat, et in solatio moerorum 
meorum illa a vobis indicari faciat, quae delectet agnosci.
          EPISTOLA XXXIII. ENNODIUS HORMISDAE ET DIOSCORO.
Scio conscientiam religiosam grande aestimare compendium, si praestandi 
nascatur occasio, his maxime quos devotos exstitisse meminerunt. Ergo quamvis 
prima reverentiae vestrae causa sit scripta mittendi, et utilitatis allegatio 
sit subjicienda diligentiae, attamen anxius animus saepe necessaria praeponit 
affectui. Retinet fraternitas vestra domnum papam de expensa, quam episcopus 
meus apud Ravennam pro ejus utilitate me spondente fecerat, restitutionem 
fuisse pollicitum. Sed actum est ut vix ad vos dirigendi praestaret inducias, 
et de mea sibi satisfaciendum esse substantia protestatur. Nunc quia grandis 
summa non est quae reposcitur, et summum
est beneficium me ab ingratitudine ejus quae videtur justa, subtrahere, 
ordinate quod vobis retributio superna compenset. Domine mi, salutem abundantissimam 
reddens, Deum quaeso, quo animis vestris, quod me sublevare possit, inspiret. 
Ego autem adfui partibus meis, qui cum contestatione moeroris per paginas 
indicati direxi fidelissimum perlatorem, qui nobis perferenda sine imminutione 
suscipiat.
          EPISTOLA XXXIV. ENNODIUS FAUSTO ALBO.
Quamvis magnitudo vestra per longum silentium oblivionem mei fuerit contestata, 
et dum ab epistolaribus muniis temperat, memoriam obsequentis abjecerit, 
attamen providentia coelestis desideriis meis prospera vestra non patitur 
occultari, et variis indiciis
successum circa vos resignat optatum. Nunc tamen animus meus usque ad hoc 
devinctione productus est, ut proprium ad vos dirigerem perlatorem, qui 
vivis pastus aspectibus, bona ad me manifesta perducat. Credite, domini, 
magna me vobis esse obligatione constrictum, nec ullas pectori meo ferias 
dari, quibus visionem vestram non plena intentione disquiram. Superest 
ut, reducta in Ecclesia Romana
concordia, occurrendi vobis contingat occasio. Domine mi, salutationem 
reverentiae vestrae plenissimam dicens, deprecor ut suggestionem portitoris, 
hominis mei, grato suscipiatis auditu, et de felicitate vestra vel totius 
domus statu recurrenti nos instruatis alloquio.
          EPISTOLA XXXV. ENNODIUS DOMNINAE.
Inter curas et molestias quibus pro peccatorum fasce subjicior, elegi singulare 
subsidium, ut ad vos domnas meas litteras destinarem; quarum precibus omnia 
mihi secunda contingerent, et ad serena laetitiae, depositis angustiarum 
nubibus, reformarer. Prima enim moeroris causa est, quod prospera vestra, 
dum in longinquo degitis, vix datur agnosci:
ex qua nascitur circa personam meam omnis adversitas. Adeste ergo supplici 
precibus vestris, ut per sanctorum Dei suffragia aegro animo medela tribuatur. 
Domina mi, servitium salutationis impendens, deprecor, et per Deum vos, 
quem colitis, obtestor, ut continuis me postulationibus et lacrymis, quibus 
regnum coeleste vim patitur, Domino commendetis: quia hoc munus speciale 
computo, et omnibus commodis antepono.
          EPISTOLA XXXVI. ENNODIUS ADEODATO PRESBYTERO.
Coelestis dispensatio religiosis desideriis nunquam negat effectum: nam 
quod pie cupimus, maturo praestat studio. Desideranti enim mihi per litteras 
orationum vestrarum postulare suffragia, perlatorem
domesticum vota pepererunt; ut stimulo scriptionis admoniti, pro suscepti 
anima supplicetis, quia doctor gentium clamat, Orate pro invicem[30]. Nihil 
enim est quod Deum diligens, etiam pro delinquentibus obtinere non possit. 
Laborate ergo promissis dudum patrociniis, et gaudia mihi per lacrymas 
comparate. Veniat ad me fructus innocentiae meritis ignoratus. Haec sunt 
de quibus sanctum Dei admonere praesumpsi. Timeo enim facere prolixa colloquia, 
quia res necessaria strictis est postulanda sermonibus. Nunc in Christo 
valete, mi domine, et sentire me deprecationis vestrae munera prosperis 
indicate.
          EPISTOLA XXXVII. ENNODIUS JOANNI.
______________________________________________________________________
Ergo falso creditur amorem reddi diligentiae, et tacitis animas se interrogare 
colloquiis, fidem mentium sensus asserere, ut quod impendimus vicaria nobis 
relatione debeatur? Vocem montium secreta restituunt, et in obsequio humanitatis 
muta famulantur: sed magnitudinem tuam in contemptu mei contigit silentium 
pro scriptione reddere; et in astipulatione artificis genii, temperando 
a paginis, pertinaciam garrulitatis opprimere, naturae lege calcata. Facessat 
a moribus meis, sequi quod admissum doleo, et sublevare culpas imitando. 
Ecce iterum appello linguae ferias foventem, et in longioribus persequor, 
habens promissae caritatis memoriam. Domine, ut
supra, salutationem largissimam offerens, quaeso, ut debitum gratiae vel 
nunc exigat importunitas, dum providetur quatenus ardorem desiderii prolixis 
satietis alloquiis.
          EPISTOLA XXXVIII. ENNODIUS FIRMINAE.
Quotiens votiva res repente contigerit, pretium de ipsa temporis brevitate 
sortitur. Coelestis enim ut crescat beneficii genius, subitum facit esse 
quod tribuit, ne devenustet sperantum prolixitas misericordiam largitoris; 
quis enim affectum desiderii repente suscipiens non avidius impetrata veneretur? 
Sic litteras magnitudinis vestrae sitiens, tempore profectionis accepi. 
Dolebam, fateor, et vehementer angebar, dum nec obsequiorum meorum perlator 
existeret, nec
sospitatis vestrae digressurus bona cognoscerem. Ecce utrumque frons bona 
concessit: accepi pariter indicia optata quae refero, et uno eodemque tempore 
regressum me de Alpibus Cottiis, et Ravennate significo iter arrepturum. 
Orate ut variis laborum jactato incommodis patientiam supernae benedictionis 
munus infundat. Me autem quod ad custodiam gratiae culminis vestri splendor 
hortatur, facilius credo cursus fluminum in diversa revocari, et relictis 
fluentorum alimoniis aether vacuum pisces expetere, quam tantorum me immemorem 
delicta restituant. Quod superest, valete, mi domina, et redemptori nostro 
pro persona suscepti incessabiliter supplicate.
        LIBER SEPTIMUS.
          EPISTOLA PRIMA. ENNODIUS JULIANO.
Praeceptis magnitudinis vestrae ministerium devotionis exsolvimus; quia 
fit aequitati proximus, qui justi viri monitis obsecundat. Negotiorum qualitas
quae ab amico veritatis agnoscenda committitur, cautione instruit animum 
cognitoris integri: affectionem infudisset nobis magnitudinis vestrae consideratio, 
si studia non dedissent. In negotio igitur quod inter Bautonem, regiae 
domus conductorem, et
Epiphanium chartarium vertitur, dum anceps in disceptatione nostra eventus 
nutaret, et alterna se partes intentione colliderent, asserente Bautone 
se sexaginta et quatuor solidos publicos, quos de reliqua indictionis illius 
emisso chirographo fuerat debere confessus, idcirco non posse restituere, 
quia per manus sublimis viri Projecti quadraginta solidos Epiphanio suffragii 
nomine contulisset, pro quibus nullum beneficium secutum fuisse doceretur; 
et replicaret ipse Epiphanius, se si quid accepisset, labore meruisse, 
nec frustra sibi a Bautone quidquam fuisse collatum, vel prolati testis 
fidem laudibus incessanter attolleret; statuimus ut sub jurejurando mihi 
nominatus superius vir nobilis Projectus et sperati genus declararet beneficii, 
et effectum, si ita esset, assereret
non secutum: quod cum fuisset impletum, Epiphanius acceptam pecuniae refunderet 
quantitatem. Nunc in potestate est culminis vestri decisionem nostram, 
si placet, auctoritate fulcire.
          EPISTOLA II. ENNODIUS FAUSTO.
Quantum ad fascem moeroris adjungit interrupta tribulatio, quando ut acrius 
urat adversitas, prosperorum mutatione blanditur! Ad cujus unquam onus 
accessit, quod continuatae sarcinam calamitatis abjecit? Quam bene me ad 
patientiam absentiae vestrae longus temporum usus aptaverat; dum hoc quod 
felicitas non habebat, didicerant nec vota praesumere! Ecce iterum de inveteratis 
doloribus passio novella me lacerat, et obductam cicatricem rescindit ictus
acutior. Imploraveram a discedente misericordiam, ut quod de praesenti 
confabulatione perdebam, litteris pensaretur; nec hanc frugem omnibus desideriis 
jejunus emerui. Ego consuetudinis meae non negligens inter lacrymas scripta 
concinno: quibus de afflictione mea credidi nil potius indicandum, illustris 
viri domni Pamfronii relatione contentus. Nunc, mi domine, obsequia famuli 
vestri dignanter accipite, et animae in angustiis constitutae remedia consueta 
praestate.
          EPISTOLA III. ENNODIUS AVIENO.
Quibus magnitudinem tuam discedentem precibus imploravi, merito retexerem, 
nisi memoriae vestrae irrogare contumelias devitarem. Nam qui amantem
de his quae recens sunt acta convenerit, fugiendam bonis oblivionem importunus 
opponit: cum hoc sit peculiare conjunctis, ut sub quadam praescientia mutuo 
sibi cupita sufficiant; et ad substantiam caritatis efficaci dispensatione, 
quod votis poscendum est, effectu seniore concilient. Coelestis dispensatio 
facienda suggerit, si quid amor optat, inquiras. His jungitur quod aestuanti 
animae, dum iter arriperes,
multis in promissionibus subvenisti; dicendo sustentandum me esse paginis, 
qui propriae lucis privarer absentia. Ecce et pollicitatio fide claudicat, 
et spe irritatus ardesco. Egit veniens de remedii praesumptione fiducia, 
ut difficilius dura tolerentur. Sed nunc, mi domine, honorem salutationis 
accipiens, postquam apud vos, quod male est animo, declaravi, curatio properata 
succurrat: ut qui salutis vestrae status est vel gratia principalis, exspectatis 
reseretur alloquiis.
          EPISTOLA IV. ENNODIUS AGNELLO.
Semper famulantes diligentiae paginas nunc in proditione sui dolor exigit, 
et gaudiorum ministras in vocem reserandae traxit injuriae; nec contenta 
fuco dissimulationis urbanae secreta pectoris aut taciturnitate
vestivit, aut in partem aliam transtulit blandimento. Novi quidem fabricata, 
sed fugio: et simplicitate contentus, cum amantibus sereni animi fronte 
congredior. Ubi gentium fuit sub obtestatione Dei inter nos promissa devinctio, 
ut proficiscentes insalutatum me, velut incognitum linqueretis, nec potestatem 
remanens sortirer necessaria suggerendi? Credo providistis ut imbecillus 
oculis totum vobiscum lumen amitteret, nec diem meum sub amici praesentia 
clausis orbibus intuerer. Haec si per negligentiam contigerunt, aestimationi 
relinquetis quem apud vos locum obtineam: ferenda sunt acerbius, si intelliguntur 
accidisse per studium. Nunc vale, mi domine, et animo meo quem in statione 
consistere suadet innocentia,
origo, propositum, potiorem gratiae partem qua vobis sinceritate patuit 
invitate.
          EPISTOLA V. ENNODIUS SENARIO.
Quamvis te dominum meum per intemeratae documenta fidei principalis sibi 
cura conjungat, et morum claritudo ita publicis rebus misceat, ut amabilis 
a te saporem quietis excludat, non credo tamen ita religionem amicitiae 
posthaberi, ut non satisfaciens, Deo adjuvante, regnantis imperiis debita 
sua refundas affectui. Nostis quid poscat aula, quid gratia: uno eodemque 
tempore nec rerum deestis domino, nec amori, quando Christianae mentis 
integritas per has partes divisa solidatur. His ergo sollicitudinem meam 
credo relevari, quibus venerabilis consuetudo
servatur studiis. Tantum est, ut Dei nostri solatiis magnitudo vestra adjuta 
gratuletur. Domine mi, salutationis obsequia praesentans, spero ut de vestro 
vel amici vestri domni Fausti statu hilarem me fieri votivo litterarum 
contingat indicio.
          EPISTOLA VI. ENNODIUS FLORO ET DECORATO.
Permisi hactenus magnitudinem vestram mobilitatem
Ligurum urbanae fuco disputationis incessere, quia et me origo reddebat 
alienum, et vos ab eorum culpis constantia promissa sejunxerat. Sed cum 
una sorte ab oculis vestris et mente discessi, praeconis voce contestor, 
neminem damnare posse quod sequitur, nec salvo pudore sententiam excessibus 
dictare peccantem. Fas est liberos a reatu detestari; quis aequo animo 
ferat monitorem quod verbis destruit actibus non vitare? Evangelii sententia 
est, Qui fecerit et docuerit sic[31]dignum Dei gratia posse judicari. Vobis 
copiosus sermo est, quotiens error arguitur, et sub conversationis negligentia 
puritas amplectenda verborum. Perdidistis lacrymarum mearum memoriam, quam 
discedentibus gemini doloris ictus effudit. Ecce quanti dies sunt, in quibus
______________________________________________________________________
sub tanta frequentia commeantum nulla neque domini mei, amici vestri, neque 
vestra, quae de illo rem voti indicent, scripta suscipio. Absolvistis imitatione 
culpabiles: non quod Liguribus evenerit propositum, quantum vos dicitis, 
infidelitatis amittere, sed quod eos contigerit invenisse in his quae sunt 
vitanda consortes. Rogo tamen, servitio salutationis exhibito, ut tandem 
aliquando, tanquam boni domini precum mearum memores, prosperitatem vestram, 
vel domni mei, amatoris vestri, reseretis muniis litterarum.
          EPISTOLA VII. ENNODIUS ELPIDIO DIACONO.
Perfecta caritas corporalis absentiae damna non patitur, nec animorum serena 
conjunctio itinerum
sequestratione multatur: quorum animae Christo in caritate sociante conveniunt, 
nulla possunt separari interjectione terrarum. Hac ego spe vel securitate, 
de conscientia vestra securus, amantem mei alloquor, tanquam in amplexibus 
constitutum. Fove, domne Elpidi, quem Deo medio suscepisti. Habeat suas 
mundus astutias, et urbanitatem fallendi prudentiam damnandus appellet. 
Tu illi dulcedini quam probavi, nihil admisceas, nisi quod gradibus ad 
perfectae caritatis nos bona perducat. Domine, ut supra, salutationem plenissimam 
reddens, quaeso ut prosperitatem vestram vel eorum qui nos diligunt frequentibus 
mihi indicetis alloquiis.
          EPISTOLA VIII. ENNODIUS EUPREPIAE.
Quam bene animum meum ad patientiam sequestrationis absentiae vestrae usus 
aptaverat, dum prolixa silentia contemptum dulcedinis rerum suarum necessitate 
pariebant! rescissa est cicatrix quae ad medicinam pii amoris accesserat. 
Confiteor, soror venerabilis, ad antiquum me desiderium litterae tuae nimis 
noto conditae sapore revocarunt. Ecce vide qua
arte contendis, cui nec satietatem de praesentia tua, nec oblivionem de 
silentio pateris subvenire. Scit mentium discussor altissimus, lectione 
apicum tuorum animam meam intra penetralia sua non potuisse consistere, 
et ad praesentiam tuam diligentiae evolasse melle compulsam. Habuit Arelatensis 
habitatio, cum Mediolanensibus muris includerer: et dum ad dulcem sedem 
libertas mentis excurreret, intra Italiam me corporis captivitas includebat. 
O si suppeteret sermonis abundantia ad ea quae cupit animus exponenda, 
aut ad illa ad quae lingua sufficit, non pudor eriperet! Parvus amor est, 
qui oris testimonio sufficienter aperitur. Confessio est tepidae caritatis, 
quotiens in ea non cedit eloquium. Quod restat, Deum precor, ut valeas 
et ad sublevandum moerorem
meum quem scriptione tua nimis daedala arte geminasti, bono prosperitatis 
mutuae reserveris.
          EPISTOLA IX. ENNODIUS AVIENO.
Pompam quam in litteris fugitis obtinetis; nec aliud est loqui vestrum, 
nisi declamationum insignia custodire: hoc in vobis natura, hoc peritiae 
mater indeficiens lectionis cura congessit. Sed miseriis meis evenire nulla 
consolatio potest, quando ante oculos sunt locata, quae merui, et quantum 
praelatus indignior exstiterit, tantum in aperto fiunt peccata superati. 
Quid animum meum, illustrissime hominum, conaris attollere? quid in vita 
quae plena moeroris est, reservare liceat tribulationibus meis?
pro bono dispensationis coelestis finem vel cum vita constitui. Vobis tamen 
insufficientes refero gratias, qui illam circa me servatis diligentiam, 
qua potiorem nec dignissimis praestaretis. Domine mi, salutationis reverentiam 
solvens, spero ut orare pro me minime desistatis, et ad calamitatum solatia 
ferentia opem scripta mittatis.
          EPISTOLA X. ENNODIUS FLORO ET DECORATO.
Compulsoris functus officio, ad redhibitionem promissionis suae vix advocatum 
coegi, ut quod advocatis debebat exsolveret. Genus durae professionis, 
ut a vobis dicenda praeveniam, ad verecundiam clericus inclinavi. Quale 
sit quo molliuntur obstinatissimi, et quid sibi velit qui raptores spoliat, 
aestimate.
Argenti libram quam frater Epiphanius dedit, fratri Gaiano ad vos perferendam 
tradidi, pactis tamen adhuc apud me quae suscepi constitutis. Restat ut, 
si tradere debeam, designetis. Domine mi, salutationem plenissimam dicens, 
rogo ut primum pro me sanctos orare dignemini. Deinde domnis amatoribus 
nostris obsequia mea sub illa qua me cupere scitis humilitate reddatis.
          EPISTOLA XI. ENNODIUS AGNELLO.
Male est animo meo, quod de facundiae suae dotibus mihi abundantia vestra 
nihil tribuit; et ita eloquentiae opibus incubat, ut partem ex eis facere, 
sacrilegium computetur. Turpis est equidem universarum rerum avaritia: 
contigit tamen, si verba deneges, plus pudenda. Saepe etiam evenit ut frequenter 
scribentes minus diligant; nunquam tamen accessit ut aliquid caritati reservet, 
qui in perpetua taciturnitate perdurat. Potest nasci de epistolaribus blandimentis 
ambiguitas: certa fides est ab eo qui servat silentium non amari. Haec 
sunt quae in festinatione perlatoris celer scripsi, geminis stimulis incitatus, 
vel properationis bajuli vel doloris. Ergo
taedio animi mei remedia incunctanter adhibete: ut quamvis defuerit hactenus 
affectioni pabula sua, in statione esse tamen promissa caritas innotescat. 
Domine mi, salutem plenissimam dicens, quaeso ut exspectationi meae quod 
sufficit loquendi peritissimo non negetur.
          EPISTOLA XII. ENNODIUS HORMISDAE DIACONO.
Nullus remaneret imperitis locus veniae, si plura loquerentur: sola brevitas 
commendat indoctos. Supra errorem est prolixa narratio rusticantis: quando 
ab ignaro extortum fuerit quod diu legatur, sibi rancorem suum debet exactor. 
Quisquamne hominum in longum vult fastidienda procedere, et nullo sapore 
condita breves terminos non habere? Romana hoc, frater, et nimium artifici 
subtilitate flagitasti.
Sed nos contra fabricatos munit simplicitas nullis colorata praestigiis. 
Etenim quamvis me delenifica epistolae tuae oratione produxeris, mei immemorem 
non fecisti. Scio artare paginam, cujus pretium promulgator intelligo. 
Noveris me tamen meis partibus non deesse, quamvis vocet in medium et urbanus 
et clericus. Sed quid produco paginam, cujus superius angustiam pollicebar? 
Haec mihi cum amante concertatio: talis fructus est litterarum. Domine 
mi, salutem uberrimam dicens, precor ut Dei nostri tribuente misericordia 
crebro salutem vestram votivis mihi, dum meam quaeritis, nuntietis affatibus.
          EPISTOLA XIII. ENNODIUS BOETIO.
Si liberum esset imperata differri, concederetur
adhuc mihi ornamenta silentii non perire. Nam taciturnitatis munus est, 
quod non inhumanum loqui me posse credidistis. Videte quantum linguae genium 
vox pressa contulerit. Sed res est vacui pectoris periclitata remedia non 
tenere. Agit sermonis cura, ne promulgantis celetur inscitia, quando otii 
labor gloriam intercipit. Ecce ego ille ante probationem laudatus subdor 
examini, et ferias meas, ne videar praedicatione dignus, irrumpo. Nam dum 
humilitas reddit obsequium, impetrata per silentium non habemus. Tu in 
me, emendatissime hominum, dignaris
praedicare virtutes, quem in annis puerilibus, sine aetatis praejudicio, 
industria fecit antiquum; qui per diligentiam imples omne quod cogitur; 
cui inter vitae exordia ludus est lectionis assiduitas, et deliciae sudor 
alienus; in cujus manibus duplicato igne rutilat, qua veteres face fulserunt. 
Nam quod vix majoribus circa extremitatem vitae contigit, hoc tibi abundat 
in limine. Vere dedisti pretium loquacitati meae, dum desiderantem colloquia 
primus aggrederis. Contigit nova res garrulo, ut usque adeo produceretur, 
donec exigerent scripta responsum. Deo gratias, qui occultis itineribus 
de propinqui vos necessaria affectione commovit. Ecce geminae causas injuriae 
jam tenetis: nam postquam agrestis innotui, praesumo me dicere parentem. 
Domine mi, salutis officium
dicens, spero ut circa litterarum munia frequentiam commodetis: in quo 
opere assiduitatem et amans exhibet et facundus.
          EPISTOLA XIV. ENNODIUS ARCHOTAMIAE.
Ita supra claritatem generis morum luce profecistis, ut quos etiam vobis 
non nectit propinquitas, actuum vestrorum bona subjiciant. Quis enim non 
perfectam reverentiam sit paratus impendere animae in Dei cultura sublimi? 
quia peregrinum se facit a Redemptoris gratia, qui Deo non suscipit obsequentes. 
Indicium enim est conversationis praecipuae, Christi nostri amare cultores, 
proximus est emendatissimis, qui diligit jam probatos, testimonium dat 
bonorum sine dubitatione meritorum, si studeas
laudibus prosequi sub debita continuatione perfectos, fit sanctis proximus, 
qui in illis sine fuco praedicat sanctitatem, quemcunque diligentia hortante 
praetuleris, dispendium pudoris est, ni sequaris. Quis salva verecundia 
per spinosa gradiens purgatum iter attollat, et viam salutis aspiciens 
calles eligat noxiorum? professio caecitatis est, bona ante oculos in exemplum 
locata respicere, et unde imitatione proficias non tenere. Haec, mi domina, 
de te non incertis fama nuntiavit indiciis, non loquax vulgus per ignara 
judicii ora jactavit; cui mos est de humanis actibus, dum scintillas in 
rogos animat, amplificatas fidelium flammas exstinguere. Hoc nostrorum 
relatione propinquorum, praecipue tamen domna et serore Euprepia referente, 
percrebuit; non solum vos
dignas esse praeconiis, sed instituisse celebrandum, et venerabili filio 
cum prosapiae radiis facem conversationis ingerere. Habet, quantum comperi, 
Lirinensis habitator quod de sancta matre discat, etiam quae urbana domicilia 
non reliquit. Si mihi credit pietas tua, plus est in acie vicisse saeculum, 
quam vitasse; resignat timorem fuga certaminis; nec spes est ulla virtutis, 
quando ante congressionem declinatur adversarius. Conscientia roboris paucis 
acquiescet ad latebram: hoc est secretum eligere, quod ostendisse formidinem. 
Haec ego non dominum meum,
et familiae nostrae jubar, presbyterum arguens scribo: cui nec ibi credo 
impugnationes deesse, quas superer; in quo loci visus est declinasse conflictum. 
Tunc enim universa saeculi blandimenta calcavit, quando aetatis, opum, 
natalium profectionem ejus retinere catena non valuit. Sed vobis quantum 
sexus infirmior, tantum debetur potissima de palmae adeptione laudatio. 
Prope est ut etiam illius tu sis tutela propositi: quae mala viduitatis 
et orbitatis patiens, de venerabilis filii meritis solatii tui occasione 
pateris nil perire. Ecce ubi femina, fragilitatis oblita, castelli vice, 
et virum et juvenem ab hostili impugnatione subducit. Hujus facta dux gloriosa 
perdures, et usque ad illud in saeculo perseveres, quo illum, si ita res 
poposcerit, jam maturum mundi istius campus
accipiat. Vellem, confiteor, si epistolaris pateretur concinnatio, in longum 
verba producere, et de actuum vestrorum ornamentis pauca sub loquendi ubertate 
narrare. Sed haec ad alios scribenda reserventur. Sufficit vos scire, quia 
quamvis a me nunquam sis visa, cognosceris, et adorandis inserta monumentis 
radice animi jam teneris. Scriptum est, meministi: Laudent te proximi tui[32]. 
Vere sola mihi vellem causa existeret Gallias expetendi, ut cum domno meo 
presbytero, utrique osculantes manus et oculos tuos, beatam te in quavis 
afflictione temporis redderemus. Domina mihi, propter quod mittuntur epistolae, 
corpore me valere significans, prosperitatis vestrae statum requiro: deprecans 
et per Deum conjurans ne unquam mihi orationum
______________________________________________________________________
vestrarum adjumenta denegetis.
          EPISTOLA XV. ENNODIUS AGNELLO.
Deo gratias, qui circa magnitudinem vestram licet protulerit cupita, non 
repulit. Etenim ne fides claudicet supplicantis desideria differuntur, 
quia devenustat secuturae hilaritatis genium velox impetratio. Et vos quidem 
honores meruisse, non optasse, manifestum est, sed praecedens concinnatio 
eloquitur vota diligentium. Novit omnipotens, et generis vestri luce permotus, 
et gratiae quam polliciti estis invitatus fiducia, praecessit in prosperis 
vestris quidquid vos disciplina aut ratione cohibetis. Sufficiant in floribus 
stricta colloquia: respondete de prosperitate vestra sollicito, quamvis 
de amore non dubio. Domine
mi, salutationis plenissimae obsequia dependens, litterarum portitorem 
commendo, quia mihi fide et honestate compertus est, volens universis quid 
dignationis vestrae habeam non taceri, ut sperantes de communis gratiae 
messe pascantur.
          EPISTOLA XVI. ENNODIUS AGNELLO.
Solet prosperorum indicia dispergere sermonis jucunda festivitas: dum quidquid 
boni facundis accesserit, germana gaudiorum per populos voce discurrit. 
Facilius est ignem in pyras animatum lingua comprimere, quam silentium 
inter optata servare.
Humanitatis lex est et naturae imperium, hilaritatem mentis opibus scriptionis 
effluere. Emanant enim vel si arctentur secunda conclavibus. Sed in magnitudine 
vestra, sicut aetas cana est, pudoris et scientiae dote maturescens, ita 
laetitiam frenis moderationis astringitis. Sed nunquid in damnum gratiae 
disciplina debet excurrere; et hoc minui amicorum diligentiae, quod ad 
morum ornamenta sociatur? Quamvis monetam Latiaris eloquentiae teneas, 
non potes tamen invenire quemadmodum jure factum asseras quod exspectanti 
mihi verba non tribuis. Decet ergo beneficia superna sola amantibus opinione 
nuntiari, et de solida gratulatione trepidare gaudiis jam potitum? Hac 
ergo necessitate puerum direxi, qui non reposcat scripta, sed exigat. Nostis 
quae sit fiducia simpliciter
amantum, eorum praecipue quorum spem retinetis gratiae promissione firmatam. 
Domine mi, salutationem plenissimam dicens, quaeso ut frequentes et non 
in arctum coactas epistolas destinetis. Videte animi mei securitatem: prolixas 
posco paginas, qui adhuc nullas accepi.
          EPISTOLA XVII. ENNODIUS AVIENO.
Si vobis de parvitate mea fuisset ulla curatio, tanti temporis silentium 
non maneret: maxime cum inaequalitas domnae meae, matris vestrae, per varios 
rumores sine remedio affligat absentem. Scio enim hoc solo sanctam feminam 
fasce praegravari, quia immodicam pietatem exhibet non merenti. Sed quid 
produco verba catenis obligata tristitiae? si bonam valetudinem
ejus coelestis favor refudit, properato litteris nuntiare. Expecto enim 
ut tunc mecum prospera concilientur, quando cum illa esse comperero. Didicistis 
causam moeroris, indifferenter post Deum date remedii. Domine mi, salutationis 
obsequia praesentans, Domino pro me, supplice vestro, obsequia digna porrigite.
          EPISTOLA XVIII. ENNODIUS AVIENO.
Si judex vilium personarum laboret injuriis, nescio utrum possit ab hoc 
onere alios sublevare, cui ipse succumbit. Gravibus medica manus est adhibenda 
vulneribus, ne impunitate morbus adolescat. Sublimis virvicarius [ sic 
] haec a me, quamvis pro justitiae consideratione deberentur, tamen extorsit 
alloquia:
quid pertulerit, ipse manifestet. Unum scio, quia nisi succurritis, generale 
futurum malum, cui ipse est disciplinae tutor expositus. Hoc non est alienum 
a Christianitate, cum defero, quia impium est rerum ordinem sub hac permixtione 
confundi. Domine mi, salutationis honore praelato, vos vocem supplicis 
gratanter accipite, ut qui tanti fascem laboris arripuit, convalescat effectu.
          EPISTOLA XIX. ENNODIUS SIMPLICIANO.
Divini favoris adjumento adolescentiae tuae rudimenta
solidentur. Ipse det successum frugibus, qui contulit ornamenta principiis: 
ut quod in cano flore praemisisti, in pomorum maturitate non subtrahas. 
Est propositi nostri prima curatio, ut de incipientis laude solliciti ad 
Deum vota mittamus; quatenus quod in bonae indolis eruditione praesumptum 
est, de superna ope maturescat. Ille ingenii segetem perducat ad horrea, 
qui altricem hominum herbam exegit e cespite; ipse de terreno lacte expressam 
in triticum formet effigiem, cujus imbre soli facies maritata fecundatur. 
Tibi autem, erudite puer, habeo gratias, quod quamvis dicendi splendore 
nituisses, et in illa urbe litterarum scientia astipulante lauderis, mei 
quoque desideras adjumenta praeconii. Accessit tibi fructus diligentiae 
meae, et si nulla tribuuntur
rusticantis ornamenta testimonii. Libens dicta tua cum facundissimis praedico, 
cum quibus sententiam meam, ut bonorum ditescam societate, conjungo. Proximum 
est ut non dividantur meritis, qui in qualibet judicatione consentiunt. 
Unus est, nec enim procul evagatus ab arce sublimium, qui ad hoc quod illi 
praenuntiant, non dispari admiratione concordat. Ad epistolae tuae tamen 
dictionisque mella me refero: cui sic est blanda de praesenti et tenera 
aetate praefatio, ut non subtrahatur virtus et genius de futura. Constitit 
concavatis Latiaris elocutio, dum per alveum suum Romanae eloquentiae unda 
praelabitur. Ad quae se porrigat, vix comprehendit aestimatio, qui maximus 
apparescat in foribus. In matutina luce meridiano fulgore rutilasti. Tueatur
circa te coelestis gratia munus suum, et ut frequentibus amantem epistolarum 
colas muniis, salus nostra Christus inspiret.
          EPISTOLA XX. ENNODIUS MAXIMO.
Dum prelorum famuli autumni dotem complerent, et teneras uvarum tunicas 
properata calce disrumperent, ego ad summatem virum parentem fratremque 
meum et oculos et verba revocavi: justum esse conjiciens, dum vineta uberem 
tribuunt liquorem, me sobriam alloqui cum jucunda hilaritate personam. 
Solve ergo Pythagoricam taciturnitatem, et mecum peritiae et facundiae 
tuae bona partire; sit inter nos felicium vindemiarum vice colloquium; 
currant dulcia
musta sermonum. Habes quae cum diacono sanctissimo de institutis morum 
nota dicendi ubertate communices. Nam qui ecclesiastica, ut vos, probitate 
subsistunt, silentii apud illos justa vitatio est. Scribite qua aurea castitas 
districtione teneatur, per quem callem obscena fugiatur avaritia, quibus 
modis turpis fallendi declinetur obscuritas. In summa, sine dissimulatione 
docete quae geritis. Illud praecipue scire cupidum dignanter instruite 
qua sponsae
vel blandimenta saeculi religionis districtione respuantur. Domine, ut 
supra, salutationis munera praesentans, precor ut gratanter accipias quod 
inter curarum moles exigit fieri jocorum non respuenda subreptio.
          EPISTOLA XXI. ENNODIUS MAXIMO.
Ubi est fides splendentis periclitata conscientiae, quam in annis puerilibus 
cana reverentia non relinquit, quam per aevi praejudicium observantia honestatis 
irradiat, quae in tempore juventutis actibus maturescens infantiam ingressa 
praelabitur? Nunquid aequum fuit amantis paginis tantum mandata restitui, 
aut per fides est liberae scriptionis et famuli? Nunquid dignum probatis 
moribus censuistis provocantem
ad officia religiosa non subsequi, vel nefas putastis epistolas reddere 
quas vobis inter excessus contigit non cepisse? Haec igitur est tua disciplina? 
Non talem te probitas olim manifestata disseminat. Ego tamen loquacitate 
qua notus sum indurata nitor mutare silentia. Nunquid impar est tibi lingua 
natalibus? aut non testimonium generis annuntias flore sermonis? nunquid 
ostrum loquendi deseret pectoris fecunda dictatio? Nihil nisi malitiam 
designat, qui cum possit, desideranti verba non tribuit. Ecce inter ructationes 
Lyaeo debitas qualia Silenus alter verba compono. Scribendum sciatis nomen 
vestrum ad genii mei purpuram, et libellis propriis inserendum: ut etiam 
si nihil tribues de responso, ego tamen arcem teneam, quod ad doctos viros 
dirigo sine
trepidatione aliqua quod legatur. Domine mi, accipe nostrae salutationis 
obsequia, reddens debita litterarum.Sic tibi virginitas mansuro constet 
in aevo:
Nec pereat quidquid vita beata dedit.
Sic tua non maculent nigrantes membra puellae;
Nec propter jaceas Tartaream faciem.
Ut cupidum sanctis releves per scripta loquelis;
Deque tuis fratri fontibus unda fluat.
          EPISTOLA XXII. ENNODIUS MAXIMO.
Fidelius a sublimitate tua vocem suscipiunt aut interrupta montium, aut 
secreta silvarum. Praebent hominibus naturae institutione et muta responsum;
redit ad mortales vicissitudo clamosae solitudinis; non perit quod linguae 
acceperint vel lustra beneficium: quare istud in magnitudine tua laudis 
et philosophiae genus est, nihil dicere, et silentii tenere inter declamantium 
incerta cautionem? Homo, quem nec infecundum natura protulit, nec infabricatum 
doctrina dereliquit. Sed, credo, me dedignaris affatu; opicis nolens pretiosa 
dare verba judicio. Quid quod signum est divitis eloquentia viri, nec indoctis
sermonum cupita subtrahere? mendicus fluminum cursus est, qui tantum nobilissimorum 
satiare putatur ardorem; ubertas imbrium et nihil paritura saxa perfundit. 
Liquid ae rationis ordo est, ut paupertatem resignet qui damna formidat; 
quidquid non procurrit, exile est. De volucribus tamen munus singula destinavi, 
quod cepit accipiter. Nam progressi ad Bromium et Bacchi orgia, inter aves 
bella commisimus: profuit quaestui nostro certamen sociale pennarum. Memento 
quod solam anatem direximus: scientes quia numero Deus impare gaudet. Dona 
nostra institutio est: sume, si diligis, pro dogmate quod jocamur. Fac 
meam frugiferam esse laetitiam. Si tibi perpetuae diligentiam castitatis 
indixerit, laborabit in laudibus tuis lingua, quae modo exercetur
in monitis. Vale, domine, et amanti, ut doctus, si mereor, sequestrata 
dissimulatione responde.
          EPISTOLA XXIII. ENNODIUS MAXIMO.
Producit magnitudo tua nuptiarum festa temporibus; dum rem ad quam coactus 
es, sub diuturnitate prosequeris, subito necessitas tua facta est desiderium. 
Aliquis negotio illi perenniter incumbat, ad quod descendit invitus? Sic 
recessisti a custoditae beatitudinis diligentia, quasi prolixis temporibus 
didicisses qualiter institueretur uxorius. Triginta feliciter dies abierunt, 
et te civitati adhuc meis oculis longa me macerans exspectatione subducis. 
Vere quidquid vis facias, si vixero, qui tibi dicenda texui, non tacebo: 
tamen honore salutationis accepto, gustum
de guttulis ut fratrem decet a fratre, directa suscipite. Erubesce tu, 
quia nec aegrum requiris, nec de nuptialibus deliciis quae possent fastidium 
relevare transmittis.
          EPISTOLA XXIV. ENNODIUS STEPHANO.
Exigit a me filii communis Marcelli adhortatio, quem natura vobis, mihi 
dedit affectus, ut ad scriptionis munia praevius aspirarem, et solatium 
litterarum per quod vetustas voluit absentiae nil licere, amore victus 
impenderem. Jam debes mihi duplicem gratiam, et si responsa restitueris, 
ob hoc quod primus incepi. Ille dilectionis januam pandit, qui in colloquiis 
praestat exemplum: propositam custodiunt formulam, qui scripta restituunt. 
Ergo, auctore Deo,
nuntiam prosperitatis nostrae epistolam destinamus. Illud ad gaudium vestrum, 
quo uberius paterna mens exsultet, adjungimus, filium vestrum in studiis 
liberalibus ingenuitatis testimonium jam tenere, et talem se in hac cura 
praestare, ut avara suorum vota transcendat. Spes perfectionis est, honesta 
in adolescente inchoatio, nec ab erudito distat, qui inter exordia boni 
gloriam occupat instituti. Salutans ergo affectione qua debeo, spero ut 
reparata opportunitate de bono me faciat vestrae prosperitatis attolli.
          EPISTOLA XXV. ENNODIUS SYMMACHO.
Lex desideriis scripta vix creditur. Impatiens rigidioris praecepti diligentia, 
non jugiter dignum facit reprehensione quod libera est. Redditur saepe 
amabilior
de reatu, cum per effrenationem sortitur genium plus placendi: nam delictum 
suum quodam ipsius praesumptionis melle commendat. Ego a praefatione me 
tueor, quia ad epistolas primus aspiro. Restat in potestate celsitudinis 
vestrae, si sustinere eligetis garrulum, non tacere, et de originario Symmachiani 
fontis lacte me pascere. Vale in Christo nostro, Romanae gentis nobilitas, 
et me jam ut clientem et famulum pro morum et naturae luce dignare.
          EPISTOLA XXVI. ENNODIUS AGNELLO.
Pro voto meo produxistis epistolam, dum res nulla fuscatas nube purgatis. 
Felicissima defensionis sorte adsumus innocentiae, et dextro semper omine 
per se splendentibus usuram vocis impendimus. Facile ejus
lucem qui nitet affirmas: nec deest sermo qui commodetur absolutis. Sic 
de caballo promisso processistis affatibus, quasi vobis aliquando obscena 
mentiendi fuisset affectio. Vere per animam meam facilius sacros crederem 
labi in hanc foveam posse pontifices. Vitia maturos nesciunt, nisi quos 
primaevos imbuerint. Infitiatio in hominibus nova non germinat: quidquid 
in moribus nostris est, et sequitur et praecessit. Proinde valete, ostrum 
Latiaris eloquii, et mihi vicissitudinem amando restituite: illud providentes, 
ut pro compensatione tarditatis dignus mihi munere vestro equus succurrat.
          EPISTOLA XXVII. ENNODIUS PROBO.
Eligo jacturam pudoris, ne subeam dedecus non
amantis, sciens facilius sarciri posse frontis damna quam fidei. Indoctum 
esse infelicitatis est; virtutes familiae vestrae odisse, res criminis. 
Potuimus disciplinis liberalibus defuisse non delinquentes; nulli sufficit, 
unde mores excussit. Ego in amplitudine vestra tot coacervata epistolari 
sermone bona non venerer? ego non illud generis lumen amplificatum
studiis et probitate suspiciam? Videtur mihi non longe ab honestate desciscere, 
qui colit emendatos; dum creditur quicunque sectari posse quod diligit. 
Proinde vale per gratiam Dei, et studium meum approbans amantem tui amplifica 
muniis litterarum.
          EPISTOLA XXVIII. ENNODIUS ADEODATO PRESBYTERO.
Voto meo obsequitur, quae ministra ad vos scriptionis existit occasio. 
Nam et praesentiae vice blanditur alloquium, et promittit sibi de paginarum 
promulgatione quod exhibet: quia emendatissimi homines, sicut derogari 
virtutibus suis aestimant, aliquos in diligentiae testimonio praevios exstitisse; 
ita ignominiam reputant, exempla negligere. Vixit inter
sanctos viros ista communio, ut per intimi hominis providentiam nil noceret 
terrena sequestratio. Par est, domine, ut et votum meum sequaris et formam. 
Ergo salutans principe loco, ut mei memor sis deprecor; ut quod mihi per 
negligentiam subtrahitur, divinae gratiae per vos suffragio conferatur. 
Indico ergo non mentiens, nocte tertia a profectione mea, ingratam mihi 
dominam meam Cynegiam apparuisse in ipso lucis exordio, et multum ab ea 
me de itineris properatione culpatum, quare etiam nullis versibus sepulcrum 
ejus esset honoratum. Haec quidem ego non ad imaginem propheticae veritatis 
accepi; nec nocturnis forte illusionibus operis mei sudore litavi. Sed 
quia facile suadetur amantibus, debitum opus non laboravit exigere qui 
monebat. Salva est dominae
reverentia. Versus quos direxi, per diem judicii te conjuro ut in pariete 
supra ad pedes scribi mox facias. Gratum noveris et filio tuo futurum, 
vult enim merita illius multorum ore celebrari, sed in eo modo quo illos 
hic invenit. Domnam meam Stephaniam et domnam Sabianam, sed et domnam Fadillam 
pro me saluta. Si scripti fuerint, mox rescribe.
Domno papae dignare dicere ut aliquid per secundia Hoscorum de mea causa 
ordinet. Quantum in festinatione veredarii potui, scripsi: dominum et fratrem 
Hormisdam satis pro me saluta, cui dicite ut clavem illam mittat.
          EPISTOLA XXIX. ENNODIUS BEATO.
Non ego epistolam meam intra breves terminos, Spartanae memor concinnationis, 
includo; nec formam tuam studio coacti sermonis irrideo: abest a me loqui 
pauca cum modicis. Urbanorum est exiguis producta subtrahere, et sine aliqua 
necessitate paginas, quales poscit hominum mensura, formare. Quod in me 
de his quae praefatus sum subtile putaveris, festinatio non semper amica 
artis et casus exhibuit.
Magnum mihi est, si dederunt fortuita quod mireris. Ergo causam scriptionis 
insinuo, quam tibi praelata salutatione commendo. Digresso mihi urbe procul 
domnae meae Cynegiae occurrit admonitio, quare sepulcrum ejus non honorassem 
laude ducti in carmen eloquii. Quod, quamvis reverentia viri ipsius facerem, 
tractavi, quia quod radiat luce meritorum, styli ubertate celebrandum est. 
Nam nec Deus officium respuit imperiti, et contentus ipse quod tribuit, 
a rusticantibus verborum diademata non requirit. His ergo versibus scribendum 
epitaphium destinavi. De quo quid sentiatur, sic pater tuus vivat, et Roma 
te, quantum ad illa quae in ipsa reprehenduntur, non suum faciat, ut simpliciter 
et pure indices; nec auribus meis aut sensui fuco mentitae gratiae blandiaris. 
Non erubescas,
et etiam aliquibus, praecipue tamen dominae, et merito dominae Barbarae 
paginam meam recensere; quia tecum locatur. Opto tamen ut tantum tabella 
mea quantum spes tua sapiat, quae in cano flore, et mea et parentum suorum, 
quamvis sint avara, et vota transgreditur. Dominum Cethegum et dominam 
Blesillam sororem ejus, pro me saluta. Fidelem, Marcellum, Georgium, Solatium, 
Simplicianum pro me saluta: quibus dic: Si vobis cordi est disciplina domnae 
Barbarae, dominum, vel patres, aut fratres ejus, frequentate; quia est 
casta luxuque carens: qui aliud fecerit, ad me non sperat se esse rediturum.
          EPITAPHIUM CYNEGIAE.
Obtinui pretium votorum munere Christi:
Quae mihi vita fuit crux, dedit hanc tumulis.
Dissolvens carni sobolem sine vulnere mentis,
Quod Fausto felix conjuge praemorior:
Disjecit lacrymas medela cordis.
Quae servat meritis torum fidelem.
Exoptet similem matrona sortem.
          EPISTOLA XXX. ENNODIUS FAUSTO.
Solida est spes adolescentium, quam magnorum cultura prosequitur: si cessat 
curatio, ubertas tritici transit in lolium. Parthenium, sororis meae filium, 
diu circa diligentiam litterarum, quantum patris ipsius reseravit allegatio, 
culminis vestri metus attraxerat. Sed nunc per absentiam vestram venerandae 
solutus lege formidinis, molitur obscena: aetas illa peccatis amicior multos 
reperit ad errata ductores. Implorat fidem propositi mei pater, et incolumem 
filium loco deflet exstincti. Sic faciunt, quibus de profectu suorum fiducia 
nulla responderit. Nihil mihi residuum fuit, quod remedii loco precibus 
victus ingererem; nisi ut eminentiae vestrae conscientiam
de excessibus ante dicti juvenis festinus instruerem. Vos medicam manum, 
vos opem praestate consuetam, ne vitiorum profectus universa in eo quae 
boni aliquid potuerunt ferre succidat. Commendate amicis quae agantur; 
insinuate doctori, et quidquid potest subvenire, concedite: quia haec sunt 
quae, praefatis salutationis obsequiis, consanguineo possim, professionis 
meae memor, sine dissimulatione praestare.
          EPISTOLA XXXI. ENNODIUS PARTHENIO.
Par quidem fuerat silentio degeneri vicem taciturnitatis opponi, ut per 
ipsum callem vindicta per quem venerat error exiret. Nunquid aequum est 
ut in excessibus tuis vox, quid deliqueris, et non mutus dolor ostendat? 
Crede mihi, manifestatae indignationi
vicina curatio est. Te per longum ferire debuit inclusa commotio, si tamen 
non ex toto ab humanitate discessisti. Quid deliqueram, postquam primoribus 
litteris veniam fabricata humilitate poposceras? haec est correctionis 
fida promissio, ut postquam delenifica oratione conceptam iram extorseris, 
erubescas te minora peccasse? Quantum video, post contestatam verecundiam, 
solas errorum vitas angustias, nefas aestimas circa parentem et nutritorem 
tuum non in tantum extolli supercilium quanta debuisti pro tot beneficiis 
communione submitti. Aut forte putas quod me puerilis ira sollicitet, aut 
ulla necessitas maturum expugnare possit affectum? nunquid genitori natorum 
non grata sunt verbera? aut creatores reptantium parvulorum non et mulcentur 
injuriis?
Nihil amarum putant, quibus inter desideria quod votis pro parte adversetur 
efferbuit. Invenimus inter triticeas segetes spinas et lolium; et dum frugiferam 
herbam carpimus, infecunda suggeruntur. Nunquid
ideo culturae respuenda diligentia est, aut cessandum est a vomeribus, 
si non in toto satisfecerit terra cultori? Deum precor, ut a te quod detestor 
excludat: ego tamen nunquam, si credis, deseram monitoris officium. Audivi 
te, patris tui relatione, circa studia jam remissum, et quasi arcem scientiae 
adeptus sis, ita nullatenus esse de lectionis instructione sollicitum. 
Nosti, fili, istius rei summam, nisi assiduitate nimia non teneri. Non 
profuit in hoc opere laborasse
aliquando hominem, qui a laboris intentione destitit: pernicibus alis negligentes 
fugit scientia; et quidquid mora et sudore partum est, sub celeritate transfertur. 
Te salutatum et vigilem volo, ut profectus tui messem quotidianae catenis 
lectionis astringas. Ad me vel nunc, si quid te deceat cogitas, rescribe: 
quia si credis, nunquam similem dictionum tuarum invenies in qualibet orbis 
parte fautorem.
        LIBER OCTAVUS.
          EPISTOLA PRIMA. ENNODIUS BOETIO.
Optimae spei plenus, cui fautum ( an faustum) cupio, ad curam officii epistolaris 
aspiro. Decet enim vestris fascibus hac praefatione delibari; et inter 
purpuras, possessoris luce crescentes, qualicunque non abstinere colloquio. 
Nunquid solius doctrinae beneficiis amor agnoscitur, nec fas esse credendum 
est, prodire in medium desideria rusticantis? simplicius innotescunt vota 
nullo peritiae velata praestigio. Ergo nos hoc sumus ore, quod pectore: 
non amara praecordiorum delenificis possumus mutare sermonibus; pudens 
laudator est, cui in concinnatione blandimenti dicenda mens suggerit. Deo 
ergo omnipotenti gratias, qui in vobis, dum vetera familiae vestrae bona 
custodit, nova multiplicat, et quod plus est apice dignitatis dignos facit 
esse culminibus. Redditur quidem vestrae
gloria ista origini, sed, quod est clarius, merito impetrante personae. 
Fuerit in morem veteribus curulium celsitudinem campi sudore mercari, et 
contemptu lucis honorum luce fulgere; sed aliud genus virtutis quaeritur, 
postquam praemium facta est Roma victorum. Noster candidatus post manifestam 
decertationem debitum triumphum, dum nunquam viderit bella, sortitur. Judicio 
exigit laureas, et congredi non necessarium duxit armatis. Inter Ciceronis 
gladios
et Demosthenis enituit, et utriusque propositi acumina quasi natus in ipsa 
artium pace collegit. Nemo dissonantiam Atticae perfectionis metuat et 
Romanae,
nec praecipua gentium bona societatem dubitet convenire. Unus es qui utrumque 
complecteris, et quidquid viritim distributum poterat satis esse, avidus 
maximarum rerum possessor includis. Eloquentiam veterum, dum imitaris, 
exsuperas, dicendi formam doctissimis tribuis, dum requiris. Est apud me 
epistolae vestrae, quae hujus rei fidem faciat, veneranda compositio. Utinam 
quae a vobis diriguntur, tam essent crebra quam suavia! Dicatis forsitan: 
Par fuit propinquum laudare, in commune augmentum laborantem, quia non 
est proprium, quod quasi singulariter videtur palmata conferre. Venit ad 
me equidem portio de curuli. Sed, si mihi creditis, plus erigor de genio 
et studiis sublimati. Interdum accesserunt ista de casibus, soli contigerunt 
illa virtuti.
Prope inops ad scriptionem adducitur suffragii consularis, qui tantum de 
parentibus gloriatur. Tibi utrumque in peculio est, Latiaris scientia et 
vena purpurarum. O si mihi non styli epistolaris consideratio in longum 
equidem producta manus opponeret! quod alii relatione dictant, ego crudum, 
et si confusis ordinibus explicarem. Redeo ad tabellarum fidem. Valere 
me nuntio, et utrum valeatis imploro: ad summam beneficii postulans ut 
dignatio me reciproci
sermonis attollat: hoc quoque deprecans, ut domum quam in Mediolanensi 
civitate et abundantia vestra et neglectus propemodum jam reliquit, mihi 
quo vultis genere concedatis. Justum est enim ut parentes vestri habeant 
quod de patrimonii mole descendit. Credite mihi, Deo teste, quia si impetrare 
sine detrimento census vestri meruero, quasi dono obligatus, obsequiis 
potioribus respondebo. De qua parte, sic vobis feliciter universa contingant, 
si securus esse debeo, plenarii mihi documenti dirigite firmitatem.
          EPISTOLA II. ENNODIUS AVIENO.
Par erat magnitudinem vestram ingenii sui opulentiam, dum sancti patris 
sectatur instituta, depromere,
et multo acquisitam sudore doctrinam pro diligentiae testimonio ventilare. 
Gemina vobis contingit antefata concinnatione laudatio; quando crescente 
susceptorum devotione fertur in medium palma sermonis, res quae nobis amorem 
vestrum reserat, vos extollit. Uno eodemque usu et oris pompa multiplicatur 
et fidei. In pace constituti illam subjectis affectionem putantur impendere, 
quam loquuntur. Haec, mi domine, ille occupatissimus pater et in humana 
locatus arce custodit. Nam contemptum manifestat, qui in otio degens verba 
non tribuit. Legisse me memini, Sermonis avari nullus honor. Nunc ergo 
servitiis salutationis adhibitis, indico me valere. Superest ut suggestio 
mea eliciti gaudeat ubertate colloquii.
          EPISTOLA III. ENNODIUS MESSALAE.
Post unam epistolam quam victus crebris scriptionibus emisisti, in continua 
taciturnitate perduras: et credo necessitate, non studio, servas philosophiam 
nil dicendi; non respiciens veteres, ut loquerentur melius, in praesentia 
nil locutos, et illam silentii curam nutricem fuisse sermonis. Tu videris 
mihi disciplinas Atticas in muta fideliter parte sectari, nolens silentio 
acquisita vulgare: ostende post oris ferias quae tibi per aurium callem 
divitiae commearunt. Destinasti mihi dictiones tuas; in quibus et si non 
fuit optanda sublimitas, non tamen deprehensa est quae sorderet abjectio. 
Egi Deo gratias,
quia jam te de vinculo in quo negligentia constringebaris, exemeras. Promisi 
sequentibus potiorem successum aestimatione principii. Sed vos inchoationem, 
quantum ad me cui nihil dirigitis, cum extremitate junxistis. Domine Messala, 
quotidie cujus sis filius, habere ante oculos cordis Dei nostri dispensatione 
contingat. Sed nolo prolixa esse, quae aspera sunt.
Vale, officio salutationis accepto, et correctum te suggestionibus meis 
frequentibus resigna maniis litterarum.
          EPISTOLA IV. ENNODIUS ARATORI.
Ad longinqua digrediens caritatis immemor exstitisti, non licuit tecum 
piam diligentiam muros exire. Dum urbis habitator es, fabricatas blanditias, 
non sine daedala arte custodis, at ubi rus petendum esse decreveris, quasi 
graves sarcinas amicorum memoriam derelinquis. Tu villares delicias expetisti, 
et nos apud te inter moenium mala remansimus. Non habuit radicem affectio, 
quam velut curarum tormenta separasti. Dicas, unde tam velox exprobratio? 
nec aequum esse parari ante delicta tortorem. Scripturum
te, mox fuisses ad optata pervectus, sine cunctatione promisisti: quantum 
pater tuus semper culparum tuarum vulgator exposuit, jam a te pueri paginis 
vacui commearunt. Timeo ne ista taciturnitas diuturnitate convalescat; 
et in usum silentii turpis crescat incuria. Domine mi, saluto ego, et promissi 
te memorem debere esse convenio, quatenus inter cana nemora redimitus hederis 
efferaris.
          EPISTOLA V. ENNODIUS FAUSTO.
Directos a sancto episcopo artifices prosequi commendatione non opus est. 
Res enim plus suo placitura genio, de devotione laudatoris abjurat injuriam. 
Familia est quam, cum videritis, non possitis ambigere
ab Ecclesia destinatam, et de ejus thesauris et gremio sub hoc studio processisse, 
ut tractata liberaliter pariat vobis in illa melioris saeculi commutatione 
mercedem. In quibus mancipiis, juxta annuntiationem beatissimi Laurentii 
martyris, opes esse maximas quis negabit? Sunt enim feminae, quae quamvis 
exterioris hominis lumina perdidissent, mentium splendore radiabunt: quidquid 
enim corporibus de prosperitate subducitur, ad frugem crescit animarum. 
Nolite male accipere, quod nec videre poterunt, nec videri: procul a maturitate 
vestra illiciens decore formositas. Qui vitam suam, sicut vos in hoc innocentiae 
calle disposuit, si tales pascat, in coelis est: crede mihi, quamvis vobis 
gaudia pariat fusa ad Deum ubertas illa lacrymarum, contenti eritis possidere
sub continuatione plangentes. Inter ista bona quae praefatus sum, licet 
magno vobis labore et pretio constitissent, adjicio quae sequuntur. Una 
inter ipsas, et ingenua, et sine filiis, et puto, quod fit sanctis vicinum 
desideriis, nec habebit. Est enim in Christianis hominibus fecunda sterilitas, 
et maximum solatium saeculi adjutoria non habere. Sed ne forte animus
vester in occupationes publicas debeat de anagnostici prolixitate fastidium; 
quamvis bona in principiis locata vos animent, et quemlibet rancorem detergeat 
in exordio, juxta oratoriam disciplinam, locata dulcedo; tamen ne desideria 
vestra fabricata dissimulatione suspendam, nulla ex illis documenta promerui. 
Quia commemorationem mularum facerem, episcopo durum videtur: et quamvis 
famuli vestri fratris Gaiani institisset efficacia, et supra modum nos 
pressisset importunitas, nihil communi actione profecimus. Hoc tantum volunt 
inseri, multis sanctum patrem vestrum beneficiis vestris et gratia invitatum, 
muneris vobis vicissitudinem prospexisse: quod genus documenti si placet, 
sine cunctatione rescribite, aut quae ejus forma esse debeat, intimate. 
Nunc ego
ille periclitatae utilitatis et in obsequiis vestris annis pluribus jam 
probatus, quantum egerim, quod vix alter per infinita chartae damna narrasset, 
pernicibus sum verborum saltibus elocutus.
          EPISTOLA VI. ENNODIUS AVIENO.
Credo ad justitiam pertinere, ut quod a vobis exspecto, primus exhibeam. 
Decet enim ut qui bona opera praestolatur, invitet exemplo. Expugnat calcaribus 
tarditatem, qui formam ministrat officii. His ergo salutationis munus impertiens, 
sanum me esse, post inaequalitatem quam pro peccatis sum passus, enuntio; 
et statum vestrae prosperitatis inquiro, sperans ut in hujus rei solutione 
multus incumbas.
          EPISTOLA VII. ENNODIUS SENARIO.
Apud sanctas conscientias non negat caritati debita sua gratiae principalis 
occupatio, nec eliminat pii amoris aula fervorem. Testimonium dat solidae 
affectioni, qui eam inter impedimenta oblivione non obruit. Commendate 
mihi scriptione culmina vestra, quae voto importunus emerui: custodia communionis, 
honor est dignitatum. His ergo obsequentissime salutans, epistolas brevitate 
constringo, sciens posse productas horreri: faciens ut pro me Domino gratias 
referatis, qui molestiam quam pertuli, antequam ea discere potuissetis, 
abstersit.
          EPISTOLA VIII ENNODIUS ELPIDIO DIACONO.
Quibus modis fraternitatem tuam ad scribendum,
quave arte sollicitem, quando homo verborum locuples in me silentia peregrina 
custodis? Elegi ut te
loqui loquendo faciam, et illam Atticam eruditionem ad epistolas alia garrulitate 
producam. Justum fuit ut tot diebus a promissione desisteres, et qualiter 
pervenisses, nulla paginae directione signares? aut forte contra me illam 
tuam cautelitatem aestimas esse servandam? Dedignaris colloquio, quorum 
gratiam multo sudore quaesisti? Crede mihi, nisi ab hoc te vitio sub ea 
qua ambulare soles velocitate suspenderis, necesse est ut ad alios nostra 
patrocinia transferamus, qui memores constituti amorem munerentur obsequiis. 
His ergo salutans, amico et medico indico me gravi corporis inaequalitate 
laborare: quam nisi te dictante pagina jocos exhibitura curaverit, distensam 
per tormenta ranulam longis hominibus coaequabo.
          EPISTOLA IX. ENNODIUS MESSALAE.
Si jam te favor divinus a proposito negligentiae ad votiva ducit studia, 
si quo te vena, quo te domnus Faustus vocat, attendis, optata non taceas 
scriptione. Sed timeo, ne dum officiosum desidero, sustineam rusticantem, 
et incipiat hoc desideriis meis resistere quod cupivi. Coelestes divitiae 
illam inertiam stimulo pietatis exsuscitent, et mendicitatem oris tui superna 
ope locupletent. Ecce injuriis provocatus scribe. Salutem ergo dicens, 
rogo ut quid circa te agatur tabularum promulgatione cognoscam.
          EPISTOLA X. ENNODIUS MAXIMO V. S.
Bene disponantur superno vota nostra judicio. Ipse
ad nuptias tuas veniat, qui primo parenti, dum adhuc nativa immortalitate 
gauderet, supernae benedictionis munus indulsit. Faciat tibi Christus noster 
nec custoditae integritatis fructum perire, nec munera nuptiarum. Sic virginitas 
prosit ad sobolem, ut castitati tuae fecunditas nihil decerpat: et miro 
dispensationis arcano, nec saeculo, dum pater es, pereas, nec Dei gratiae, 
dum pudicus. Veniat super te quod Isaac juniori filio pie inductus optavit[33]. 
Illis domum socrus auspiciis uxor introeat, quibus ad Tobiae penetralia 
nurus accessit[34]. Sit tibi causa perfectae dilectionis in conjuge, in 
te virginitas custodita. Solam illam deputatam tibi noveris, cui te quasi 
non esses, ex mundi faece servasti. Ecce quia venire non potui, oratione 
non desum. Domine
______________________________________________________________________
mi, spero ut, honore salutationis accepto, quae a me directa sunt, dignanter 
accipias.
          EPISTOLA XI. ENNODIUS ARATORI.
Miror cur devenustes turpi silentio ad Romanum decorem politi in te bona 
colloquii, et coactas multo sudore divitias fugiens dispensationem taciturnitate 
consumas. Quidquid dignis collatum fuerit, dum in usu est, ornat auctorem: 
ingeniorum elegantiam qui concludit, extenuat; unus error est, prodire 
rusticantem, et dignum laudis honore delitescere. Nunquid non habuisti 
digna memoratu, aut ego tibi visus sum non colendus eloquio? Fuit aliquando 
materia, quae sic omnium linguis et litteris celebranda sit, quando ad 
nuptialem copulam perductus homo est, cui cum magna sit lux natalium, abundantia 
facultatum, disciplina et pudor utrumque transgreditur?
qui vitia carnis abjurans, pro blandimento turpi respuebat quidquid leges 
dedere pro remedio: et nolens uxoris corpus deputare servitiis, putavit 
se addicere, si quidquam mundo impenderet liberam castitatem? Haec et si 
non diligis, debes tamen pro ingenii tui ostentatione laudare. Possumus 
credere te bonum fieri, si audiamus quae honesta sunt praedicantem. Nunc 
salutem largissimam dicens, ut rescribas admoneo: et non me de epistola 
mea aestimes; quam, Deus testis est, dum de basilica remearem, transcussione 
dictavi.
          EPISTOLA XII. ENNODIUS FLORO.
Qua te devinetione teneam, qua diligentia complectar, ex animi tui potes 
qualitate colligere. Vix enim
amari continget, nisi quos sinceriter amare constiterit. Congreditur inter 
se coelestis vigor animarum, et studia sua multis sibi pandit affatibus: 
et ideo vicissitudinem mihi reddere disponis. Insiste domno ut suburbanum 
illud, si dignatur, dato a me pretio comparari jubeat quod dum in Liguria 
fuero, feliciter habebam, et post obitum meum ipse suique possideant. Mihi 
tamen post Deum, libertatem, substantiam videtur ipse conferre, si hoc 
beneficii per ipsum fuero consecutus. Sed sic filia tua vivat; sic de illa 
quales optas filios teneas; sic Deus animam tuam sanctis suis faciat coaequari, 
et frater tuus vivat, ut insistas suppliciter, importune, quatenus ad effectum 
petitionem meam perducas. Cogites Deum, cogites necessitates meas; quia 
nihil est quod potentia
ipsius, quod affectus circa me majus possit praestare.
          EPISTOLA XIII. ENNODIUS AURELIANO PRESBYTERO.
Affectionem mentior, si vobiscum digrediens non remansi, et beatitudinem 
vestram mecum quamvis locatam in statione, non detuli: et quia animus in 
me, ut in caeteris, imperator est corporis, ipse circa
diligentiam vestram est tota intentione captivus. Ergo salutationis honorificentiam 
debita humilitate persolvens, nihil valetudini meae de itineris confractione 
indico decessisse. Ecce qua sollicitudinem vestram benigni studii cura 
remuneror: facite quod scriptum est, accepta restituentes, de prosperitatis 
vestrae me significatione gratulari.
          EPISTOLA XIV. ENNODIUS FAUSTO.
Tacerem molestias meas, nisi intellexissem quod sollicitudo vestra me sublevat. 
Nam dum cognoscitis, quam variis morborum fatigor incommodis, pro peccatis 
meis febribus frequenter addicor, et vires quae videbantur restitutae, 
franguntur. Ergo vos remedia consueta praestate, et usum illum sanctae 
conversationis impendite: ut quidquid medicina mortalium non
valet, fusis ad Deum nostrum precibus impetretis.
          EPISTOLA XV. ENNODIUS EDASIO.
Ante experimentum amicorum fides occulta est: postquam in lucem processerit, 
eorum qui aliquid saporis habuerint, sibi mentes obligat. Est tamen minus 
libera servitus, quae caris exhibetur. Confiteor magnitudini tuae: latebat 
me ante relationem hominis mei, quid in sublimitate tua, et saporis et 
gratiae, sub nobili humilitate delitesceret: didici hominem, qui canam 
in fide beatitudinem, dum amicorum absentiam bene tractat, exsuperat. Plura 
quidem discedens promiseras: sed ad genium conscientiae tuae majora praestitisti. 
Domine fili, salutationis effusissimae
munus impartiens, ago atque habeo insufficientes gratias de his quae mihi 
in prima potitiae fronte collata sunt. Quod restat, deprecor ut residua 
illa mancipia teneri jam facias. Ecce fiduciam de bonis praecedentibus 
descendentem: qui ante ignoto preces metuebat offerre, jam non dubitat 
imperare.
          EPISTOLA XVI. ENNODIUS BARBARAE.
Non ego debiti immemor ab officiis temperavi; nec constituta despiciens 
garrulitatem meam ab obsequii exhibitione suspendi. Sed postquam ab urbe 
regressus sum, continuo me variae aegritudines, et quidquid ad mortem vocat, 
arctavit. Vere domna mea, sic vobis vestrisque laeta contingant, quia ad 
testimonium veteris mysterii Christus noster iterum quamvis
peccatorem, nec ut illum qui amicus dici meruit, sed rursus vocavit Lazarum 
de sepulcro[35]. Est facti unitas in distantia personarum: et nunc amplior 
magnitudo divini operis, quia quod ille meruit, mihi cessit indebite. Haec 
causa me ab officii promulgatione revocavit. Postquam tamen ad vitam reductus 
sum, continuo me ad servitia vobis solvenda converti: rogans Deum, ut vos 
vestrosque superno
______________________________________________________________________
tueatur auxilio. Promitto mihi etiam et desideriis meis quod cum felicitate 
vestra et gaudio, ad comitatenses excubias, quae votis meis satisfaciat, 
dignitas adepta vos evocet. Noli, domna, huic te labori, huic oneri submovere. 
Videant bona Romanae civitatis provinciae, et quae monitis vix instituuntur, 
per bona quae vobis Deus contulit, formentur exemplis. Rogo tamen, reverentia 
salutationis exhibita, ut exspectatissimo me relevetis alloquio: sed nec 
alterum dictare patiamini, quae ad me scribetis: sic nunquam ab impetratione 
oratio vestra pellatur.
          EPISTOLA XVII. ENNODIUS STEPHANIAE.
Credo vos et ignorantes meis periculis subvenisse: aut quare confidam nescire 
quidquam, quos per Deum
contingit universa praenoscere? Postquam enim ab urbe redii, reparata sunt 
in me divina mysteria: et quod senuerat temporibus, novellis resurrexit 
exemplis. Iterum vocatus est Lazarus de sepulcro: non quidem illius par 
merito qui amici Redemptoris nomen emeruit, sed in diversitate actuum unius 
convenit forma mysterii. Deductus per aegritudines multiplices ad sepulcra; 
sed coelestis voce revocatus, ad haec primum quae vobis solvuntur officia 
me converti: credens placere Deo, si cultoribus ejus per linguam quam ipse 
reddidit principe loco exhibeantur obsequia. Ergo reverentia salutationis 
impensa, deprecor ut pro me, sicut poposci, orare attentius procuretis, 
ut per meritum vestrum divina clementia dignetur confirmare quod tribuit: 
et frequenter me pia litterarum
vestrarum promulgatione sublevetis. Rogo ut nullum alium dictare facias, 
per domni Asterii animam et professionem tuam. Sic ei nitor quem optas, 
usque ad consummationis tempus assistat.
          EPISTOLA XVIII ENNODIUS FAUSTO.
Coegit me ad studia mea portitor praesentium litterarum, et quod volebam, 
prope importunus exegit. Sic contulit beneficium, qui exigebat. Iste in 
negotio suo probatum mundo justitiae vestrae poscit examen: nec ab aliquo 
veritatem causae suae discerni aestimat, si cessetis. Pro hoc precator 
accedo, ut dum adestis mandatis coelestibus et veritatem tota intentione 
perquiritis, afflicti hominis necessitatibus succurratis. Spero etiam, 
salutationis officio impenso, ut indicio
me prosperitatis vestrae, non neglectis quae frequenter se ingerunt occasionibus, 
sublevetis.
          EPISTOLA XIX. ENNODIUS FAUSTO.
Quamvis omnis frequentia litterarum videatur rara sollicitis nec sufficiat 
providentia pro pietate suspenso:
tamen pars ista cui impenditur, nisi responderit, ab humanitate sejungitur. 
Ergo salutationis officia praefatus, Deo tribuente indico mecum sanctorum 
suffragiis et vestris precibus jam melius agi, et illam desperationis et 
febrium intepuisse valetudinem. Nunc, quod restat, spero ut petitionem 
meam quam per confamulum meum fratrem Florum destinavi, suscipere solita 
benignitate dignemini: quia etsi mihi ad praesens res videtur esse compendii, 
vobis quibus magis futura cordi sunt, utilitas ex hac parte summa respondet.
          EPISTOLA XX. ENNODIUS AGNELLO.
Si valerem corpore prosequi, verbis abstinerem: at cum illa res valetudini 
deficit, ista succurrit. Scit
secretorum discussor, me et divisum praesentia a vobis abesse non posse. 
Proinde sollicitudinem vestram nuntio meae prosperitatis relevo: et propter 
quod concessum est epistolare commercium, vestrum requiro, indicans, honore 
salutationis impenso, puerum me ad suscipiendum caballum direxisse. Tantum 
est ut talem mittatis, quem et vos dedisse clareat, et ego pro honoris 
summa me gaudeam suscepisse.
          EPISTOLA XXI ENNODIUS BEATO.
Si possem scribendo delere paginam meam, multiplici hoc facere intentione 
procurarem. Sed quia non est fas hominem non errare; ego ille canus, sed 
pater tuus, ne unquam prioris epistolae meae sis
memor, exposco. Sic te pater et patria talem, qualem per singulos dies 
omnibus protestor, excipiat. Alienis scriptis credidi, ut styli mei importuna 
festinatione morderem. Tu feceras quod sapiens; qui soli domno Probo, artem 
tenenti inter doctos, versus meos relegeras: quod facere decuit. Ego importunus, 
qui alteri credere non debuissem, quantum video, frustra commotus sum. 
Vade ergo ad domnum Probum (sic pater tuus vivat: sic me, quem semper amasti, 
viventem audias, quia ista pene mortuus dictavi) et osculare illi genua 
pro me, et dic illi de extremo versu, Terentianus me induxit in illo exemplo,Sic 
fatur lacrymans, classique immittit habenas.
Aeneid., VI, 1.
Omnia tamen quae fuerunt digna correctione, praevidit. Saluto, amore quo 
debeo. Si evasero, versus ipsos emendo, et sic dirigo. Nam litteras tuas 
quas per infantem Rufinum direxisti, Julio mense suscepi. Unde me contigit 
nescire quod actum fuerat, ut taliter moverer.
          EPISTOLA XXII. ENNODIUS FLORO.
Qui justius prosperitatis meae cognoscit indicia, nisi qui sinceriter et 
indesinenter optavit, nec convenit prius alterum desideria aliena cognoscere? 
Ergo servitio salutationis exhibito, indico me, coelesti beneficio, postquam 
cessavit humana curatio, mox sanatum: revocavit ad spem prosperitatis res 
illa, quia medici destiterunt. Nunc gaudia vestra, sicut de me aestimo, 
cognoscentes, mecum laudibus prosequimini tanti beneficii largitorem: et 
si adhuc vos longior mora detinet, quam bene valeatis, litteris intimate.
          EPISTOLA XXIII. ENNODIUS FLORO.
Spectabilis vir Eleutherius in negotio suo, quod
a domno praefecto audiendum Vicarius susceperat, ad amplitudinem vestram 
a me commendatitias speravit: credens, salva justitia, opem sibi integram 
posse suppetere, si meis apud vos juvaretur alloquiis. Rogo ergo honore 
salutationis exhibito, ut ei, si vere contra aequitatem laborat, manum 
medicam porrigatis: quia nefas est, ut in praejudicio bonae causae prodesse 
sibi calliditas videat, quod molitur.
          EPISTOLA XXIV. ENNODIUS FAUSTO.
Usum suum benignitas vestra supra homines locata custodit. Vere medicina 
est cura sanctissimi; nam venerabilis conscientia Deo semper insinuat quod 
requirit. Digressis vobis, acrior me calor exussit, et ad omnem desperationem 
praecipitante diabolo
vela patuerunt. Venit ad me medicus, et dixit se quod faceret non habere. 
Hinc mihi major spes, quando homo cessaverit. Continuo me cum lacrymis 
ad coelestis medici auxilia converti; et domni Victoris oleo totum corpus, 
quod jam sepulcro parabatur, contra febres armavi. Scit Deus meus: mox 
adfuit magni militis imperator, et quod per testem ejus idoneum poposci, 
incunctanter obtinui. Mox fervor ille aeterni frigoris procurator intepuit, 
et hora nona, sicut legitur, Domino meo mandante discessit[36]. Scio orationis 
vestrae tempora: scio lacrymarum copiam in illo quoque momento juvisse 
laborantem. Ecce indicia votiva non tacui: sed portitorum raritas desiderium 
commune suspendit. Nam me multum juvat relevatio vestra, quae a vobis minime,
______________________________________________________________________
qui laeta respuistis, optetur.
          EPISTOLA XXV. ENNODIUS FAUSTO.
Mox ubi me gratia superna respexit, et animam de judicii coelestis vicinitate 
trepidantem, concesso, ut melioraretur, vivendi laxavit spatio, magnitudini 
vestrae beneficia per litteras divina non tacui. Vere, cessantibus medicis, 
illius qui innocentia et lacrymis emitur, medicina non defuit. Credite, 
nisi mihi subvenisset destitutio curantium, nil valerem. Nam quia aegrescebam 
hominum studiis, coepi negligentia
jam sanari. Haec quidem prioribus intimata sunt: sed ne occasio praeteriretur, 
adjeci: sperans, obsequio salutationis oblato, ut me de prosperitatis vestrae 
de qua pendeo, sublevetis alloquiis.
          EPISTOLA XXVI. ENNODIUS AVIENO.
Necesse est ut qui desiderat scripta vestra non taceat: nec silentii exemplum 
tribuat, qui cupit alloquium. Juxta orationum vestrarum suffragia, quos 
innocentia et devotio Deo nostro facit acceptos, meliorem me esse jam sentio: 
desiderans honorificentia salutationis impensa, quam bene valeatis agnoscere: 
quia post receptam salutem, unicum est solatium bono vestrae prosperitatis 
attolli.
          EPISTOLA XXVII. ENNODIUS BARBARAE.
Quamvis adhuc inter extrema sim positus, et pro peccatorum meorum mole, 
somni mei beneficia, dum mereor in longum conteri, non sequantur: reverentiae 
tamen vestrae obsequiis quod debet pendens anima non omisit. Pene jam vocatur 
ad judicium, et adhuc suspicit in hac luce quos coluit. Quam vera est illa 
sententia, quod sanctus affectus nec morte pereat! Ergo, domna mea, servitiis 
vos debitae salutationis prosequens, rogo ut, agnitis quae circa me geruntur, 
pro illo quo omnibus eminetis et sanguinis nitore et conversationis radiis, 
domno meo apostolo et caeteris ejus fratribus supplicetis: ut per vos exorata 
Dei potentia, clementiae suae quae tarda esse non solet, beneficia non 
refrenet.
          EPISTOLA XXVIII. ENNODIUS BEATO.
Qua mihi vicissitudinis, qua obsequiorum cura pensabitur, quod te et in 
frequentibus paginis alloquor et officio sermonis tui in lucem exire publicam 
non detestor? Non me aetas tua, non ingenio meo potest revocare par formula. 
Eligo benignis plus credere, quam peritis; ut bona originis anteferant 
studiis: quod fidelis es, divini est muneris: in natura eruditio: per Deum 
veniet res secunda. Necesse est ut totum tibi amor integritatis exhibeat, 
primarum partium insignia jam tenenti. Ergo honore salutationis accepto, 
noveris me, juxta petitionem vestram, epistolam ad vos admonitionis, quamvis 
sub festinatione, dictasse: quam ad domnum patricium
Symmachum idcirco dirigere procuravi, ut quod in ea emendatione dignum 
est, corrigatur. Sed propter surreptionem negligentiae, te quoque ejus 
exemplaribus informavi. Qua de re tu apud te esto: et cave ne tibi ad te 
perlatam manifestes comprehenso superius eminentissimo viro, ceu rem novam 
postulans: quia si ejus eam magisterio placuisse cognoveris, ad notitiam 
eorum perferre qui sapiunt non timebis.
          EPISTOLA XXIX. ENNODIUS BEATO.
Non mihi tuus error illusit, nec retroversa decepit
affectio: tu aetatis, naturae, propositi ordinem custodisti: ego deliqui, 
aliter de te quam poscebat veritas, judicando. Ad hoc redeunt, quos diligentia 
insulsa captivat: proinde jam sine circuitione loquendum est. Quo te immemorem 
tui duxit insana praesumptio, ut sancto presbytero diceres, in versibus 
illis, quamvis in temporis momento compositis, aliquibus videri affectum 
conjugalis gratiae non expressum? Aut ego diffamare volui quod scripseram? 
aut epitaphia hoc poscebant, aut ratio? Quis hoc imperitus, quis tecum 
sanitate vacuus dixit, ut carmen quod in summam gratiam domnus Faustus 
excepit, te et participibus tuis rodentibus laederetur? Forte de tertio 
Phaleucio, qui Terentianum nesciunt, habuerint, quod de una syllaba quaerentes 
occasionem loquerentur.
Vere dignus fui ista quae pertuli, quia scriptum est[37], margaritas ante 
immunda animalia non esse mittendas. Quamvis dictionum et imperitiae meae 
bene sim conscius, te tamen nec scire aliquid, nec sciturum ante didiceram. 
Vale, et ad alios te quibus debeas loqui, converte.
          EPISTOLA XXX. ENNODIUS ADEODATO PRESBYTERO.
Acerbo aegritudinis impetu et valida febrium nimietate contritus, cum ut 
fidem veteris testimonii Christus noster in me, quod in Lazaro fecerat, 
ostendisset, et Evangelii fidem praesentibus declararet exemplis: litteras 
vestras accepi. Ordinavit ille qui potuit, ut diebus quibus vitam restituerat, 
amicorum quoque suorum eam et confirmaret et fulciret alloquiis. De
______________________________________________________________________
versibus unde tibi portentum illud dixit, risum mihi stulta judicia fecerunt. 
Scias illos in summo pretio apud domnum habitos, quamvis in temporis angustia 
et viridarii transcursione conscriptos. Sed si eos non scripsisti, nec 
facias. Mihi sufficit, dum feci, vota complesse. Nunc ad eam partem me 
confero, quae specialiter a sanctis poscenda est; ut pro aegro et amante 
attentius ores; si mereor, crebra mihi et instructionis et consolationis 
praestes alloquia.
          EPISTOLA XXXI. ENNODIUS BOETIO.
Consideratio magnitudinis vestrae exegit epistolare commercium; sed festinatio 
portitoris epistolam brevitate conclusit. Non potui morari properantem: 
sed nec his vacuum muniis propter res necessarias emisi.
Crebras super domo quam poposci, litteras destinavi. Si possibile est cupita 
tribui, jam referte, quia omnia aedificia ejus sub negligentia consenescunt. 
Domine mi, salutationis obsequia dependens, rogo ut vos juvetis sine vestro 
dispendio supplicantem.
          EPISTOLA XXXII. ENNODIUS SYMMACHO (PAPAE).
Rem necessariam providet, qui parenti omnium orbatos et peregrinos insinuat: 
unica via est apostolatus vestri solatium, quae medetur externis. Absit 
afflictos dicere, quos ad vos contigerit pervenisse: creatoris patriam, 
opes alibi non requirunt, quos coronae vestrae cura susceperit. Praesentum 
bajulus, ortus nobiliter, profutura ad testimonium ingenuitatis studia 
Romana requirit. Nunc beatitudini vestrae mea supplicis vestri commendat 
assertio, ut salutationis servitiis dignanter acceptis, quod usu facitis, 
pro mei consideratione geminetur.
          EPISTOLA XXXIII. ENNODIUS HORMISDAE DIACONO.
Et quod es, miseratione ornatur; et quod futurus es, pietate conquiritur: 
et diaconum his studiis extulisti, cujus rei promittit cura pontificem. 
Praesentium bajulus, honestus moribus, natura sublimis, gemini solatii 
orbatus praesidio, Romam pro honestis artibus, licet peregrinaturus, expetiit. 
Vide si mereantur a religioso, bene nato, locupleti, juvari ista quae praetuli. 
Nunc officio salutationis exhibito, rogo ut si me, si bonam quam coemisti 
opinionem diligis, impensis portitor adulescat auxiliis.
          EPISTOLA XXXIV. ENNODIUS PORTIANO ABBATI.
Divinis declaratur exemplis, nisi per Dei gratiam visitationem hominum 
coelestium non venire. Quae enim recordatio potest esse peccantium, nisi 
occultis
itineribus favor coelestis operetur, et per viam mentibus inspiratam quae 
propter peccata surrepere poterat, eliminetur oblivio? Impetratae jam divinae 
misericordiae fiducia est, cultorum Dei animis non deesse. Ergo gratias 
refero Trinitati Deo nostro, qui ut me reverentia vestra alioquiis visitaret, 
exegit. Suscipio obedientiam vestram: nec enim exiguus cultus debetur obsequentibus, 
cum Christi gloria maneat imperantem. Orate pro me, qui humanitatis imbecilla, 
dum adhuc estis homines, evitastis: quos contigit, necdum corpore sequestrato, 
ponderibus carnis absolvi; et servitiis salutationis acceptis, frugem circa 
me gratiae, dum sermonis adolescit cultura, concedite.
          EPISTOLA XXXV. ENNODIUS AURELIANO PRESBYTERO.
Inamabilis quidem desideriis meis militavit occasio, et votis aditum necessitas 
vix ferenda patefecit: amplexus paginam praefatione blandientem, sequenti 
ejus elocutione confusus sum. Nam dulce principium et sereni mella colloquii, 
relata calamitas, quasi
veste noctis, obnubit. Vere loquentibus vobis ingesta sunt oculis, quae 
legebam. Nam dum absentiae felicitatem pagina sapientis intercepit, coactus 
sum illam Aetheriam nimis vidisse terrenam, et a sublimitate vocabuli in 
Tartarum duce culpa depositam. Taceo quid debuerit parentibus, quid pudori: 
ex qua domo infelix processit ad scelus: quod secuta est, relictis Dei 
cultoribus, lupanaris vice conjugium. Credite mihi, ultionem criminis, 
dum admittit crimen, exsecuta est: et turpi mersa contubernio, et flagitium 
et poenam flagitii reperit in marito. Secum rei personam portavit: et judicis 
mulier, dum elegit indignum. Producerem litteras, nisi memoriam infaustae 
feminae desiderarem oblivione sepeliri. Vos, ut Galliae expulsione illorum 
subleventur, eligetis: nos,
ne Italia coinquinetur. Expetant potius Libycas syrtes: et ab humanitatis 
consortio dividantur: quia si inde domnum Aurelianum fugerint, hinc Ennodium, 
ad quae loca declinabunt? Domno praefecto quae jussistis, pressius intimavi: 
qui praecepta regia mox exegit, per quae credimus viros bonos et amicos 
occasionem invenisse praestandi: et vos tamen animum ab anxietate removete: 
quia coelestis sufficiet ad ultionem malorum vigor examinis. Domine mi, 
salutationis obsequia praesentans, precor ut crebro me prosperitatis vestrae, 
quia commeantium opportunitas ingeritur, relevetis alloquiis.
          EPISTOLA XXXVI. ENNODIUS BOETIO.
Perdiderat eruditionis pretium lingua, dum retices:
quia dum venustatem eloquentiae taciturnitas includebat, credebatur non 
esse quod nuper efferbuit. Produxisti in lucem novum jubar eloquii: et 
dum diem in epistola facis, splendorem recens adeptus crederis jam maturum. 
Gratias ago, quod me ad amicitiae custodiam paginae tuae flore compellis. 
Sed si fidei meae esses conscius, dubitationem de rebus constantibus non 
haberes. Timeo ne ambiguitatem
quam credis exhibeas; et dum amantis teporem metuis, in affectionem frigescas. 
Domine, ut supra, salutationis gratiam persolvens, spero ut crebro ad me 
epistolarum commercia dirigas, quia in his muniis et diligentia te admonet 
et perfectio ut multus incumbas.
          EPISTOLA XXXVII ENNODIUS BOETIO.
Quamvis tenui effectu petitionis surgit eloquium, et conciliant et dotant 
facundiam res secundae, in qualibet verborum saturitate paginae si repudientur, 
ab impetratione jejunant: plus felicibus epistolis debetur laudatio quam 
peritis. Jure loquitur verbis nitore sublimibus, qui summates viros dicendi 
venustate captivat: quodvis oratorium schema sinistra
sors dissipat: ditescit enim lingua nutrita beneficiis. Dudum ad eminentiam 
vestram direxi qualicunque audacia producente colloquium: quod ita responsi 
genio sublevastis, ut crederem me perdidisse digni favoris tempora per 
quietem, quando modicus sudor judicium arcem tenentis illexerat. Promiseratis 
etiam domum quam poposceram, non negandam. Geminis elevatus successibus 
incedebam: si et opinio perfecti astipulatione, et census locupletissimi 
crevisset impendio. Sed detestor moram, quam sterilia quidem peccata pepererunt. 
Nam et homo culminis vestri quem praestolabar advenit: et nihil sibi mandatum 
esse, quod desideriis meis prodesse posset, asseruit. Vide meritorum meorum 
fusca commercia: quorum contra me nitentia fidem frangere nequeunt, exigunt
tarditatem. Absit a conscientia mea, de vestra claritate diffidere: obscenae 
mentis est, putare constituti memoriam non manere. Sed rogo ut dum propositi 
vestri lucem asseritis, eorum quae mihi debentur, obscura superetis. Ergo 
praestationi vestrae genium dono celeritatis infundite. Domine mi, cultum 
salutationis impertiens, preces adjicio, ut consularem sportulam cum responso 
praefatae petitionis accipiam.
          EPISTOLA XXXVIII. ENNODIUS SYMMACHO (PAPAE).
Non inefficaciter poscit, qui parenti omnium peregrinos insinuat: nobilibus 
generalis debetur assertio, maxime apud eos qui beneficia tribuunt non 
rogati. Beatum sublimem adolescentem, praesentium bajulum, si corona vestra 
dignanter accipiat, praeclarum juxta morem pontificis ornat officium. Est 
enim qui gratiam vestram et natalibus et moribus mereatur: sufficit dignis 
stricta laudatio. Nunc servitiis salutationis exhibitis, rogo, ut me amantem 
vestri crebri relevetis promulgatione colloquii.
          EPISTOLA XXXIX. ENNODIUS HORMISDAE DIACONO.
Si dignatio circa me promissa duraret, assereretur
frequentia litterarum: vix respiciunt humiles, quos ad arcem eventus prosper 
evexerit: grave est, si spes secundarum rerum caritatis nexus incidat: 
non debet praejudicare diligentiae, cui secundum vota blanditur. Si tamen 
aliquid circa me gratiae custoditis; si vivit amoris polliciti scintilla, 
Beatum commendo nobilissimum adolescentem praesentium portitorem; cui justum 
est ut consideratione mei, et parentem beatitudo vestra impendat, et patriam. 
Esto specialis tutor, omnium mox futurus. Domine frater, salutationis humilitate 
depensa, rogo ut sub celeritate quam bene valeatis, scriptione signetis.
          EPISTOLA XL. ENNODIUS BOETIO.
Precum iteratio bonam conscientiam oblivionis
accusat. Sed facessat stimulare currentem, et constantem virum ad memoriam 
promissionis impellere. Haec de his quae a me dudum culmini vestro sunt 
scripta, perstrinxi; ut domum de qua jam paginati indicio voluntas vestra 
est patefacta, perficiam. Reliqua epistolae salutationis nuntio mancipavi; 
ut sicut apud nos valetudo in statione est, ita de culmine vestro coelestis 
faciat favor agnosci.
          EPISTOLA XLI. ENNODIUS AGAPITO.
Insolabiliter amantum ferretur absentia, nisi opem darent remedia litterarum, 
quae jejunas desiderantum
animas pascunt esca colloquii. Bene enim per stylum dilectio amicam sibi 
pingit effigiem; cum qua sine laboris patientia misceat mella sermonum. 
Ad hoc magnitudo tua artifex ne impastam gratiam linqueres, scripsisti. 
Debeo vicissitudinem, quia memorem mei te esse cognovi. Honore ergo salutationis 
exhibito, rogo ut quod scis apud caros et affectione praeditos esse pretiosum 
sub continuatione facere non omittas.
          EPISTOLA XLII. ENNODIUS AVIENO.
Aegritudinis vestrae indicium in meae contigit incrementum. Nam talis semper 
et usus et pene natura solliciti, ut vix credat transiisse quod metuit: 
et quae fecit Redemptor noster coelesti benignitate praeterita,
quasi sint in occultis locata suspirat. Vere domne Aviene, jam in me nihil 
de usura lucis istius, nisi vestra tantum, post amorem Dei, remansit affectio: 
quando melius mecum agitur, talis sum, qualem me in desperatione dimisistis. 
Superest ut precibus vestris et peccatorum remissio concedatur, et si ita 
Deo videtur, pro vice remedii obitus celer eveniat, ne amarius sit morte 
quod vivo. Domine mi, salutationem debitam tota humilitate persolvens, 
rogo ut per vos, quid in causa vestra de Roma nuntietur, agnoscam.
          EPISTOLA XLIII. ENNODIUS MESSALAE.
Nunquid aliquando ab effectu destitit, qui Deo cum fiducia supplicavit? 
Si animus in fide non claudicet,
et vota et votorum copia conjunguntur. Ecce egit apud vos silentium meum, 
quod tanti temporis non valuit obtinere loquacitas. Quantum video, scripta 
vestra nisi taciturnitas non meretur: quos mutos putatis, alloquimini: 
ab his quibus lingua esse creditur, abstinetis. Fecisti tamen quod decuit 
domnum et, ut ipsi dicitis, parentem; ut me gravi aegritudine depressum 
dignum putetis alloquio. Rogo ut hoc sub continuatione faciatis. Domine 
mi, salutationis reverentiam solvens posco ut pro me per omnes Dei sanctos 
supplicare non desinas, quatenus vitae redditus, de visione vestra gaudeam.
        LIBER NONUS.
          EPISTOLA PRIMA. ENNODIUS ARATORI.
Velim ita labori meo faveas, ut jejuno veniam
praestes ingenio, quia nefas est in devotionibus despici amabilem discendi 
cupiditatem: quando quod gratiosus obtulerit, durus rerum interpres evacuat.
Laudandus est in studiis, vel qui facundum aequare non putatur eloquio. 
Inter benignos et eruditos, quid eligatur incertum est, cum pars utraque 
det pretium. Ergo crede diligenti, et amaritudinem temporibus legitimi 
amoris amollire. Nolo rem voti facias necessitatem: et desideria quibus 
humanum genus natura peperit, digeras in moerorem. Non habiturus continentiam, 
nisi nuptias optet, in culpa est: conjugalis copulae vitans remedium, electurus 
est aut virtutes, aut crimina. Tu te ut metiaris, imploro, ut nec supra 
hominem plenum casibus iter arripias, nec intra hominem quae sunt plectenda 
mediteris. Vix delinquit, qui a natura et lege non deviat. Ergo post Musarum 
castra, et inanes aetate nostra cantilenas, ad curam te serendae sobolis 
muta: vita quod viluit,
quia inter imperitorum exercitus furor est nolle rusticari: juvat sapientem, 
hoc esse quod plurimos. Facessat philosophia in nostrorum nota conventibus: 
ego donasse curis cupio, quotiens infelicem inscitiam sequitur qui praecedit. 
Ergo honorem salutati accipiens, rescribe mihi quid cum animo tuo pagina 
mea egerit. Nam si quae mihi sit sententia flagites, ego ipsa studiorum 
liberalium nomina jam detestor.
          EPISTOLA II. ENNODIUS FAUSTO.
Stat apud conscientiam culminis vestri quid sublimis viri Faustini voto 
debeam et generi: et ideo quamvis apud vos credat sufficere quod pro filio 
pater rogavit, per me tamen quia parum putat ejus sollicitudo quod egerit, 
preces frequentat, sperans
ut noster adolescens ad maturos, Deo auspice, mores erigatur: vos detis 
praecepta, quid sequi debeat, quid cavere, vos apud quos necessarium credideritis 
scriptione prosequamini. Hoc scio culmen vestrum etiam si taceam, esse 
facturum: sed nec debui tanti viri precibus deesse, nec potui: qua de re 
permotus lacrymis superius comprehensi, et ego flens supplico per illam 
quae vobis a Deo concessa est, conscientiam (sic petitiones vestras pia 
martyrum Salvatori nostro commendet assertio), ut efficaciter apud vos 
et creator pro filio et domnus Faustinus pro Ambrosio supplicet: et ordinate 
praedictum juvenem, et orate pro ipso, ut adolescentem Roma nec vitiis 
possit, nec moribus exstinguere. Scio vos plura apud homines, sed majora 
apud Deum praevalere. Et ideo securus
jam effectum illis polliceor quos commendo. Ergo reverentiam salutationis 
exsolvens, paucis multa
contexui. Sufficit Deo placentis viri instructam esse pietatem: et causa 
et persona, cum Dei solatio, vestro disponatur studio.
          EPISTOLA III. ENNODIUS MERIBAUDO.
Quasi solem facibus adjuvet, et mare exiguo humore locupletet, ita superfluis 
laborat impendiis, qui per se placitura commendat. Sed stultum est perire 
occasionem beneficii, quando auxilium fortis implorat; opum largus supra 
copias ditatus est, si credit subsidium quod pauper obtulerit. Regale munus 
fit, cui insigne pretium praestat accipiens. Domnus Faustinus de prolis 
suae profectu supra quam poscit paterna cura, sollicitus, Ambrosium nostrum 
hac apud vos credidit prosecutione communiri: aestimans quod
sanguis ejus, quod prudentia, quod census, intra Liguriae angusta delitesceret; 
et quod artis fama nobilis arctaretur obstaculis: alieno praesidio claritatem 
suam in Romanam lucem putat erumpere. Facessat ab studiis meis negare testimonium 
quod plus opitulatur auctori: qui enim bonos asserit, approbatur. Videte 
quae de vobis fiducia sit, cui quidquid praecipuum habet nobilis terra 
commisit. Nolo putet apud nos quod hac sit familia potius inveniri. Sufficit 
honorum cupidis sic plures vincere, ut potissimis comparentur. Honestatem 
juvenis vulgatus natalium pudor ostendit: faciat divinitatis dispensatio 
ut per vos principia ejus hic bene locata solidentur. Ergo honorem salutationis 
accipite, et petitioni meae paterna, sicut praeceptores vocavit antiquitas, 
pietate respondete.
          EPISTOLA IV. ENNODIUS PROBINO.
Si apud eminentiam vestram supplicatio mea recordatione subsisteret, crebra 
scriptione patuisset: nec quos apud Liguriam vestros dignatione vocabatis, 
sepeliret oblivio. Sed quia loco et opibus divisi, nec diligentiae lege 
comparantur; ideo perfectam subjectis caritatem, si digni sint allocutione, 
praestatis: hac in amicitiam discretione coeuntes, ut vos cogamini tantum 
respicere, nos amare. Erit vilium superba conditio, si plus a potentibus 
quam verba praestolantur. Ad querelam descendi caritatis imperio: debuistis 
me post periculum quod videratis, dignum putare colloquio, vel quia recentis 
mysterii
reviviscentem commendabat assertio: puto quod digni sint bonorum gratia 
de sepulcris Redemptoris
nostri potentia restituti. Ego tamen, quamvis sim prodigus frontis et garrulus, 
nec dum de me fiduciam gerens, propinquos insinuo. Praesentium portitor, 
domni Faustini filius, sufficienter bona pollicetur merita de parente: 
hunc ut vos foveatis, imploro: quia bene nostis qua sit creator ejus morum 
luce conspicuus: nec debet ad alios festinare, nisi ad vos, quemcunque 
vitae auctoritas armat et generis. Ergo, domne mi, obsequio salutationis 
impenso, rogo ut prosperitatem vestram epistolaris cura manifestet.
          EPISTOLA V. ENNODIUS HORMISDAE DIACONO.
Coelestis dispensatio epistolaribus beneficiis junctos caritate consociat: 
dum quos discernit itinerum prolixitas, in remedio sollicitudinis jungit 
affectio, si sit
cura sermonis. Silentium tamen vestrum nimis admiror, quod post depositae 
sarcinas aegritudinis nulla me allocutione sublevastis. Sed quia loquendo 
opportune cogimus, ut loquaris, vel garruli imitatione responde. Bene enim 
res desiderii et poscitur, et impetratur exemplis. Ergo honorem salutationis 
impendens, indico me, Deo propitio, jam valere, supplicans, ut vicaria 
mihi styli promulgatione benedicas.
          EPISTOLA VI. ENNODIUS BEATO.
Si proferenda temporibus de eruditionis messe pectoris horreo condidisses, 
jejunae ab epistolis tuis commeantium dexterae non venirent. Sed quia negligentiam
et sterilitatem tuam sermonis prodit abstinentia, nos necesse est iterum 
ad culturam admonitionis assurgere, et terga jactis infecunda seminibus 
recidivis ad ubertatem sulcis urgere. Ubi sunt monita quae apud te asserebas 
esse victura? ubi studium colloquendi, per quod et scientia patescat et 
caritas? Clamant silentia tua, te non assecutum quod boni dignum possit 
esse judicio. Nam sicut rara doctos, ita continua prodit taciturnitas imperitos. 
Ergo erubesce, et tandem aliquando rumpe vincula, et impedimenta sermonum. 
Ostende quid valeas, ostende quid promoveris, si tamen te juxta votum nostrum 
gratia superna non deserit. Nunc salutationis honorem accipe, et brevi 
contentus epistola, agnosce patri tuo quae longa correptione reserentur 
fuisse
mandata.
          EPISTOLA VII. ENNODIUS AVIENO.
Benedico Dei nostri triplicem in majestatibus unitatem quae me inter angustias 
meas, perfectae sanitatis loco, de conjunctionis vestrae munere sublevavit.
Venit ad me sera quidem relatio, sed votiva: adsit Redemptor noster, et 
impleat quod inclinatus supplicatione concessit. Domine mi, salutationis 
reverentiam solvens, rogo ut actionis vestrae summam de suburbano illo 
cum parente vestro domno Liberio, Christo vobiscum adnitente, compleatis: 
quatenus si evenit commutatio, pretium dignetur accipere, ne diutius sub 
promissionis nutemus ambiguo, quia vos nostis nihil plus esse quod in hac 
supplici vestro mundi conversatione praestetis.
          EPISTOLA VIII. ENNODIUS VICTORI.
Dum inscitiam sublimitas tua praeloquitur, eruditionis secreta patefecit: 
impugnas perfectione quod asseris. Nam dum te salvo pudore illitteratum 
esse
confirmas, quid naturae vigor, quid studiorum lima contulerit, declarasti. 
Credat mihi sublimitas tua, imbuendum liberalibus disciplinis jam suis 
bonis ditavit. Si talis lingua prosequitur fratris Pauli filium, facunda 
astipulatio et commendat et edocet. Nihil longe degentibus magistris opus 
est, quando digna laude loquitur, qui dirigit ad docentem. Erubesco insinuatum 
minus invenisse quam detulit: Deum rogans ut quod de me per affectionem 
praesumitis, ingenii valeam virtute complere. Vos tamen, honore salutationis 
accepto, quibus libet officium sermonis impendite; dummodo sollicitudini 
meae de prosperitate multiplex scriptionis cura respondeat
          EPISTOLA IX. ENNODIUS CAMILLAE.
Intercepisti nostrum, nescio quem secuta, consilium. Nam parvulum tuum 
quem studiorum liberalium debuit cura suscipere, ante judicii convenientis 
tempora, religionis titulis insignisti. Veneranda quidem ecclesiastici 
forma servitii, sed quae ad duas partes animum non relaxet: unum et difficile 
iter est quo itur ad Christum, nec occupatos multipliciter aliquando vita 
arcta suscepit. Properantes ad se de disciplinis saecularibus salutis opifex 
non refutat; sed ire ad illas quemquam de suo nitore non patitur. Jam si 
eum mundo subtraxeras, mundi in eo schemata non requiras: erubesco ecclesiastica 
profitentem ornamentis saecularibus expolire. Annueram quod per Patricium 
diaconum, quantum ipse asseruit, postulasti:
quid oportuit eum aliter ad me, quam diebus ipsis inventus est, destinari? 
Si judicium meum consulis, volo ad me pertinentes magis merito sanctos 
esse quam titulo. Vere animum meum de quietis statione ad cogitationum 
pelagus expulisti. Suscepi tamen, Deo auspice, sanguinis mei vernulam. 
Nunc
restat ut conatibus meis favor coelestis arrideat, et negligentias hominum 
piae moderationis ubertate componat. Domina, ut supra, salutem debitam 
dicens, precor ut nunc geminam sollicitudinem pro utrisque suscipias, et 
Deo nostro commendare assiduis precibus non omittas.
          EPISTOLA X. ENNODIUS CELSO.
Lenocinium est, non gratiae sacramentum, quod tantum praesentibus exhibetur: 
amicitiae sinceritas et longe positos non relinquit. Quid possit vera fides, 
intelligat qui tunc adipiscitur beneficia, quando desinit supplicare; ego 
mihi debeo quod ad stationem precum trans Gargara positus pervenisti. Tu 
luce conscientiae amicos et litteras uno a te tempore divisisti,
sectans non solum longinqua, sed abdita, ita ut nusquam te sagacis boni 
persecutor inveniat. Semper et hic quidem latentia inter lepores cubilia 
diligebas; sed saepe latebram tuam, qui presso ore vestigia rimatus est 
invenit. Nunc altiori consilio, credo, ut majores accenderis, te hominum 
coetibus submovisti. Ergo solam pueritiam debuisti Mediolanensibus tuis? 
et virum te tenere debuerant, qui puerum possederunt; et quos laetificasti 
de amplexibus, debuisti juvare consiliis. Sed hinc alias; tu tibi provisionum 
tuarum aut gaudia debebis aut lacrymas. Ego interim salutationem praefatus, 
memor debiti, donationem de puero destinavi; hoc apud me reputans, ut nec 
importunus in tempore diffidentiae suae vinceret, et cessans inter desperationis 
mala gauderet.
          EPISTOLA XI. ENNODIUS FAUSTO.
Suscepi litteras multiplici gaudiorum dote locupletes, et gratiam circa 
vos Dei quam noveram nuntiantes. Protinus testibus Christi nostri, cum 
lacrymis quas suggerebat hilaritas, indicata patefeci: et quod per ipsos 
impetratum fuerat, gratias referens, quasi novus relator asserui. Vere, 
domne Fauste, simpliciter in hac causa vulgatum est, quid haberet meriti, 
quid virium in precibus illa sancta anima quae praecessit. Nam etsi sit 
spes nostra adhuc caeca mundi luce vestita; sed quod conveniens esse noverat 
sine nostrae actionis labore promeruit; cum a nobis divideret res in manibus 
collocatas, obtulit longa statione
distantes, felicius tribuens necessaria quam cupita. Ergo mundus iste veri 
aliquid habet; aut si non habet, non de ejus ditione mox rapitur. Mentiti 
sunt homines qui se jurabant accipere beneficia, si dedissunt: etiam superna 
dispensatione conjuncti sunt, a quibus nec accepimus blandimenta, nec dedimus: 
certa de desperatione confidentia, et nebulosum
de publicata promissione constitutum. Vere dicerem, si doleret ista discissio 
quod tales homines nec illa quam dicitis nutricem mendacium esse, Liguria 
potuisset mittere. Quid arguam prius in illis? fallaciae, aut fatuitatis 
obscena? perdiderunt duos, qui inter se sanctorum impetratione sociantur, 
per quos potuisset diu jacentis et in umbram coactae familiae scintilla 
reparari. Memores estis, domnum Avienum vobis in ecclesia dixisse, Deum 
se de illa puella specialiter non rogare. Vide progeniem sanctis creatoribus 
ad usuram vitae procedentem. Intelligebat plus se parentum fletibus quam 
actione promoturum. Gratias tibi, omnipotens Deus, gratias, rector fidelium, 
qui ancillae tuae vota respiciens, prophetiae in ea pollicitationes implesti, 
dicentis: Anima ejus
in bonis demorabitur, et semen ejus haereditabit terram[38]. Perfice, pie 
arbiter, quod remansit, et in alterius servi tui copula serenus aspira. 
Mihi si haec videnda morbus qui jam vitalem praeoccupavit substantiam, 
non relinquit, videat de illis bona pater, et avi proavique ante transitum 
suum nomen accipiat. Me tamen, quamvis peccatorem, adhuc gratia superna 
non deserit, qui admonitionem cautione praevenio. Nam desideria mea ne 
legati provincialis nomen acciperem, licet cum dolore, suspendi. Timui 
ne aut rerum dominus, vobis disponentibus, haec a se exigi crederet, quae 
cogit necessitas postulari; et ego redderer officiis onerosus et actionibus 
infecundus, quamvis nec exsequi nec injunctis par esse sufficerem. Rogo 
ut supplicetis Deo, ut me vel usque ad
______________________________________________________________________
votorum communium tempora in mundi istius servet incerto.
          EPISTOLA XII. ENNODIUS MESSALAE.
Fero vestrarum absentiam litterarum, si sic ad incrementa gaudii mei pertinet 
quod tacetis. Non est molesta paginalis intermissio, si cum splendidis 
dictionibus junguntur rara colloquia. Quod de gratia circa vos Dei, quod 
de sanctis parentibus praesumatur accipio. Jam suffragiis amicorum Dei 
qui tibi pater et frater est, agnovisti. Vere dictionem tuam sine lacrymis 
quas dabant gaudia, non relegi. Nolo apud te quae de te sentio verborum 
importunitate producere. Labora ut quod suggerente in sensibus vena invenis, 
componas eloquentia. Nihil tibi a
domni Fausti et domnae meae matris tuae filio minus est, nisi quod ipse 
studiose subtraxeris. Parcat tibi tamen Deus, ut credas me immemorem esse 
tui, dum impedientibus morbis frequenti te scriptione non veneror: debes 
nosse dignum esse venia quidquid necessitate delinquitur. Domine mi, salutationem 
plenissimam dicens, benedicere me Deum in
operibus ejus de domni Avieni conjunctione significo; et de te quod ejus 
pietas pollicetur, exspecto.
          EPISTOLA XIII. ENNODIUS PANFRONIO.
Peregrinari me in solo patrio vobis absentibus crederes, etiamsi valerem. 
At cum aegritudo mihi et quorumdam insistat infirmitas, inter utraque quid 
faciam? quis uno tempore, et morbos ferat, et perfidos? Scias nulla cautione, 
nulla innocentia, in civitate nostra, quae Deo medio promissa sunt, custodiri: 
totum felicitati tribuitur, nil amori: circa humiles rara dignatio; optimus 
ille, qui celsior. Sed hanc ego non pro mei, cui nihil superest quod sperem, 
consideratione suspiro, dolet mihi illos perire quos diligo. Plenius vobis 
rem omnem, et quam propter
studium vestrum invidiam contraxerim, homo vestet insinuabit. Ego honorem 
salutationis impertiens, rogo ut scripta mea, et domno Avieno, et domno 
Liberio protinus contradatis; et per ipsum qui vobis Pamfroniam nostram 
sanam contribuat, conjuro, ut vos me quid responsi dederint instruatis; 
quia si regius occupatione aliqua negatur adventus, ego ad vos, Deo meo 
suffragante, sub quavis membrorum meorum fragilitate venire festino.
          EPISTOLA XIV. ENNODIUS ELPIDIO DIACONO.
Deus sanctitatem tuam misericordiae suae et gratiae prosequatur insignibus; 
qui de humilitate mea, rem amici faciens, dignaris esse sollicitus, et 
me meosque promittis peculiari affectione te colere. Scio quia
Deus propitius tibi sic gratiam invicti principis contulit, ut humilitas 
ecclesiastica non periret. Vere, domne Elpidi, si dignatur pius rex de 
servo suo esse sollicitus, tu fecisti, cujus animo nullus amicorum vicem 
poterit repensare. Scias me tamen quotidie diversa affligi qualitate morborum, 
ita ut de vita desperem. Rogo tamen, honore salutationis accepto, ut domnum 
Faustum et filios ipsius, memor animae tuae, sinceriter diligas; et pro 
anima mea, quantum praevales, orare non cesses: quia non remansit in luce 
quod sperem. Rogo etiam ut me frequenti digneris alloquio, et si domnus 
noster ad Liguriam venturus est, intimare procures.
          EPISTOLA XV. ENNODIUS STEPHANIAE.
Bene est animo meo, quod gravatum peccati fasce meministis; et inter illas 
sacri pectoris curas, quantum epistolae ad domnum Avienum destinatae manifestant, 
personae meae non emergit oblivio. Deo gratias ago, qui per indebitam delinquentibus 
clementiam solita miseratione succurrit, dum eos sanctarum animarum intercessione 
sustentat. Non credo quod inter orationes deseratur, quem nobilitatis alloquio. 
Saluto ergo humilitate qua dignum est, et rogo ut illi assidua orationum 
donetis suffragia, quem commemorationis pascitis ubertate.
          EPISTOLA XVI. ENNODIUS ADEODATO.
Olim ad beatitudinis tuae scripta responderam, si facile fuisset Romam 
pergentium itinera deprehendi. Ecclesiastica humilitas a mundi potentibus 
quasi res peregrina transitur. Ut primum tamen domnus Dioscorus Romam perfunctus 
pii laboris remeavit officio, ad restitutionem debiti, reverentiam vestram 
suspiciens, aspiravi. Hos filios vestros, domnum Paulum, vel sanctam progeniem 
ipsius redire Romam cupitis, nos manere: dispar sententia ad unum affectionis 
callem sine errore revertitur. Deus tamen optimus dispensator, quod felicitati 
ejus scit convenire, disponat. Mihi domni Fausti, suorumque prosperitas 
praesentiae vice blanditur. Domine mi, salutationis
cultum pleno amore dissolvens, codicem quem dedistis, filio vestro domno 
praefecto remeante, transmitto: vos meum, aut illum quem promisistis, si 
placuerit, destinate. Illud tamen specialiter conferentes, ut orationum 
vestrarum nunquam me propugnatione nudetis, quia nullus mihi murus potior 
esse adversus peccati arietem poterit, quam si illarum me tutela defenderit.
          EPISTOLA XVII. ENNODIUS APODEMIAE.
Non clauda fides opinionis antiquae, quae perhibet quod propinquitas generis 
non defraudetur longinquitate regionis. Manent familiarum suis jura cardinibus; 
nec quae sunt divisa habitaculis, dissociantur animabus: percurrit aetherius 
vigor, ubicunque carnis
cognatione producitur; et illa coelestis portio unius patriae non continetur 
angustiis. Sic tu, domna mea, longe a corpore degentem Ennodium perquisisti, 
efferendo desideratis nobile munus aspectibus. Accepi cucullam qualem debuit 
dirigere religionem profitenti. Sanctissima, ora, ut dignum me humilium 
indumentis, et si non invenerunt dona vestra, tamen meriti sui nobilitate 
perficiant. Domina mi, salutem largissimam dicens, rogo, ut crebro venerandis 
relevetis alloquiis. Laenam et racanas, cujus vos volueritis coloris rubei 
aut fusci, mihi sub celeritate dirigite.
          EPISTOLA XVIII. ENNODIUS STEPHANIAE.
Sufficeret equidem pro epistolari commercio meritum
portitoris, cui et vena sua quod loquendum est et pura circa me ministrat 
affectio. Sed animus meus ad duplicatum festinat obsequium; nec simplici 
quam reverentia vestra exigit humilitate contentus, domno Avieno scripta 
conjungit, illi quem de stirpe vestra procreatum et vita prodit et oratio. 
Graviter tamen fero quod rusticas voces nimis urbana et subtili elocutione 
narratis. Non ita circa familiam vestram gratia coelestis innotuit, ut 
aliquem in ea liceat majoribus suis aut lingua esse aut actione dissimilem, 
nisi forte quod vos supra claritatem
seniorum sanctae viduitatis in vobis fulgor irradiat. Nempe illius domni 
Fausti germana es, in cujus praefectura quod monachos instituat, invenitur, 
quem plus est actione venerabilem esse, quam titulo. Rogo vos, servitio 
salutationis exhibito, ut nunquam scholasticorum indociles compositiones 
sanctis dictationibus misceatis: sufficit mihi quod admirer, quod si mereor 
sequi debeam, in vestris sensibus invenire.
          EPISTOLA XIX. ENNODIUS AGNELLO.
Longo animus meus pependit incerto, utrum pro diligentia notitiae vestrae 
januam scriptionis amabili praesumptione pulsarem, et excellentissimi hominis 
per hunc callem pectus ingrederer, an per homines
vestros, vaga salutatione contentus, secreta quibus obsidebar irrumperem, 
quia visum mihi est non esse in hominum numero computandus, quem hominum 
potissimus ignoraret. Et plane illi nec mores suggerunt fiduciam, nec natura, 
qui in arce locatis absconditur: vobis praecipue, quos uterque orbis amica 
et socia diversitate complectitur, quod Dei timor gratiae suae comitate 
firmatos fecit jam honorum summa largiri, et ad quod vix praecipui perducuntur 
ad opinionis gloriam dare subjectis. Laudandi sunt apices, sed ad eos sudore 
maximo vix venitur. Quod tamen feliciter dictum sit, et inter munera vestra 
sunt culmina. Ergo salutans reverenter, epistolam brevitate concludo, ne 
ante dignationem vestram videatur importuna laudatio. Latius post responsum
paginale, quod moribus, quod potentiae vestrae convenit, critis mundo mecum 
attestante lecturi.
          EPISTOLA XX. ENNODIUS MASCATORI.
Et me sperare quod pium est, et vos decet annuere. Nam disparibus viis 
ad unum finem remuneranda tendit intentio. Vos solatia rebus impenditis, 
a me tenui sermonis praestolatur auxilium. Sic fit ut cui incumbit per 
officii considerationem praestare potiora, vix possit exigua. Reddat ingenuitatem 
homo palatii, quia Ecclesiae nihil amplius sufficit quam precari. Scitis 
pro ascinis a quo veniat retributio, si juventur. Succurrite his quos et 
patria terra captivat, quibus et invidia est cum originariis
et conditio dolenda cum profugis. Pluribus Christianum et sapientem non 
decet admoneri, ne longa deprecatio
fructum sibi videatur ascribere laboris alieni. Saluto ergo humilitate 
qua dignum est, et ut praefatos cum gaudio ad me remittatis, imploro.
          EPISTOLA XXI. ENNODIUS ELPIDIO.
Etsi te immemorem mei Pontica facit inhumanitas, me tamen imitari non decet 
quod accuso. Sic de civitate Mediolanensi quasi Icarus avolasti, et nec 
mandati me salutatione dignatus es. Sic faciunt quos potentium lateribus 
jungit inopinata sodalitas. Musca moritura justum est, ut si per naturam 
non potes, ad effectum meo inviteris exemplo: possunt tibi alii pro abundantia 
facultatum utiliores existere, esse tamen non valent dulciores. Sed redeo 
ad considerationem patriae, cui debes bonorum oblivionem
et miseriam qua laboras. Nunc ergo, honore salutationis impenso, servum 
tuum ad hoc direxi, ut filio tuo domno praefecto et tibi nuntiaret in Christi 
nomine, me de suburbano illo documenta legitima suscepisse, ut vos cum 
filio vestro domno Triggua, quod necessarium videris, agere non omittas 
[ sic ].
          EPISTOLA XXII. ENNODIUS FAUSTO.
Spero in Trinitate Deo nostro, per suffragia veneranda sanctorum, quod 
servos in quocunque loco positos, quemadmodum munitur oculi pupilla, custodiat, 
et ad bonam valetudinem reducat quidquid inimica fregit inaequalitas. Ego 
tamen, et si corpore nequeo, sequor officiis. Nam imperio sollicitudinis 
verba congessi, deprecans ut quam sani sitis edocear.
Ecce vix fero brevem, absentia longa fatigandus: sed potentes sunt et amici 
domni, quibus vos anima sancta commisit. Ego memores, ut depositum servent, 
sine cessatione convenio: aderunt partibus suis, et quod ab eis susceptum 
est, sine imminutione servabunt. His addo, praestante omnipotentis Dei 
misericordia, servos vestros de Venetiis jam regressos exhibuisse documenta 
confirmata de legibus, hic introductionem solemnem illico fuisse confectam. 
Nunc utrum amico a vobis dici aliquid debeat, illa qua soletis maturitate 
consulite.
          EPISTOLA XXIII. ENNODIUS LIBERIO.
Datum est mihi, coelestis infusione mysterii, libera habere judicia, etiam 
cum sim beneficiis obligatus.
Est enim superni muneris ut ingenuam sententiam ferat obnoxius, nec delectetur 
immanitate
gratiae vigor examinis. Divinum est, quando sine corruptione de te loquitur 
cui mula contuleris, nec iniquum ponit aliquid in lance veritatis donorum 
tuorum opibus subjugatus. Nam ubi de potissimis sermo est, et in aures 
mundi itura formantur, publicum testimonium privata actio cur obumbret? 
Debeo quidem celsitudini vestrae plus quam universitas; sed nolo majus 
aliquid quam universitatis possunt ora depromere: et epistolaris angustiae 
lege contentus, satis modicum de illa meritorum messe praelibo. Felicissime 
hominum, hoc totis hostilitas virium suarum laborat impendiis, ut per totum 
orbem tu solus dissipata componas. Aestimationi remanet qualis sit ille 
cui militas, quando lapsa, exusta, perdita, cum te aspexerint, convalescunt. 
Vix
pascebatur Italia publici sudore dispendii, quando tu ea sine intervallo 
temporis, et ad spem reparationis, et ad praebitionem tributariam commutasti. 
Laeti coepimus te moderante inferre aerariis publicis quod cum maximo dolore 
solebamus accipere. Fuit semper ubertas nostra dispensatio tua. Juverunt 
venerabile superna consilium. Nam vires vectigalium tu vel nutristi pro 
bono publico, vel dedisti. Culminibus omnibus sublimior, tu primus fecisti 
regales copias sine malo privatae concussionis affluere. Tibi post Deum 
debetur, quod apud potentissimum dominum et ubique victorem, securi divitias 
confitemur: tuta enim est subjectorum opulentia, quando non indiget. Quid 
quod illas innumeras Gothorum catervas, vix scientibus Romanis, larga praediorum
collatione ditasti? nihil enim amplius victores cupiunt, et nulla senserunt 
damna superati. Taceo, consideratione paginalis eloquii, communionis et 
blandimentorum tuorum mella praeceptis coelestibus instituta, non minus 
rebus nobilitata quam verbis: orationem meam ad ea quae eminentiae tuae 
debentur, vota transduco, quia mecum Galliae in hac astipulatione conveniunt, 
ut, Christo Deo vivo disponente, ordinatis illis quibus civilitatem post 
multos annorum curriculos intulisti, quos ante te non contigit saporem 
de Romana libertate gustare, ad Italiam tuam, et poscentibus nobis, et 
illis tenentibus, reducaris. Sic utriusque orbis per sanctas actiones indigena, 
venerabilem domum et summates filios cum universis Italiam possidens videntibus, 
felicis praesentiae
tuae dote sublimes. Ego autem, servitiis salutationis
exhibitis, valere me nuntio, et de vobis quod voto meo satisfacere possit, 
exspecto.
          EPISTOLA XXIV. ENNODIUS AVIENO.
Bene erat animo meo, si vel ad scriptionem frequens portitorum suggereretur 
occasio, quia in remedio desiderii senior providentia munus litterarum 
comparavit, in quo ad vicem praesentiae formato aestuantibus blanditur 
alloquio: et licet de ipsis remediis meus aegrescat absentium, et de medicina 
sollicitudinis cura geminentur, attamen non sunt deserenda quae sola sunt. 
Ergo infante Valentino Romam petente, quantum sub celeritate potui, de 
his quae erant loquenda subripui, breviter significans valetudinem corporis 
mei fuisse turbatam. Satis
est tamen, si nuntio prosperitatis vestrae, dum fit hilaris anima, convalescam. 
Domine mi, salutationis muniis, sicut reverentia vestra postulat, exsolutis, 
rogo ut jam me de votorum effectu et de bonis vestris epistolaris sublevetis 
promulgatione colloquii.
          EPISTOLA XXV. ENNODIUS AGNELLAE.
Gratum mihi est ad magnitudinem vestram litterarum munera promulgare, quia 
et generi et conscientiae vestrae, non tam exhibetur honor iste, quam redditur. 
Justum est ut religiosi homo propositi sanctam viduam et nobilem veneretur 
ingenuus. Ago Deo meo gratias, quia bonus opinionis vestrae, ad nos odor 
emanavit. Ille usque ad consummationem vitae fructus tribuat, qui bonam 
radicem in hac saeculi
conversatione plantavit. Bene fecisti, domna Agnella, mundi istius blandimenta 
respuere: et dum celsiora sequeris, etiam quae potuerunt venire a legitimis 
remediis, non habere: scisti non solum veniam quaerere, sed coronam. Gaudeant 
de medicina languentes: prope est ut proximior sit integritati, cui conceditur 
ut feliciter dediscat illecebras. Ergo, domina mi, salutationis gratiam 
honorificentiamque persolvens, rogo ut pro me amico et parente tuo apostolorum 
liminibus non desinas supplicare, ut merear servare quod praedico, et quod 
in aliis extollo ipse non negligam.
          EPISTOLA XXVI. ENNODIUS MESSALAE.
Scio equidem vos pro desiderio meo fuisse subtractos:
sed aliud spei de sollicitudine vestra praeceperam. Nam et qualiter domnus 
Deo praestante
valedixerit, et qui vobis itineris ordo fuerit, si mei memor esses, agnoveram. 
Sed quid facio, qui negligentiam vestram, nec suggerendo formam affectionis 
expugno? Ergo si te, Christo Deo nostro tribuente, spes nuptialis afflaverit, 
Ennodii memoriam non fugabis: quando nulla sic cessit major diligentia, 
et pius amor exclusus est, tantum a pectore tuo, quantum ab oculis submovebor. 
Sanus esto, salva vita patris et fratris tui, Deus vobis benefaciat: agnoscant 
quod pascat auditum, quale vultis circa me exhibete propositum. Unum te 
rogo, honore salutationis exhibito, ut apud domnos apostolos pro me digneris 
preces offerre; ut ipsi miserias meas medicinaliter curent, nec patiantur 
me quidquam velle quod non decet: castigent praesumptiones mentis et corporis.
Quod si facias, credo pro innocentia et puritate tua te melius pro me, 
quam si essem coram positus, audiendum.
          EPISTOLA XXVII. ENNODIUS AURELIANO EPISCOPO
Debeo equidem dolori meo vocem, sed reverentiae taciturnitatem. Et forte 
melius moerorem de abstinentia sermonis vestri sequeretur muta dissimulatio: 
urbanum enim et subtile erat ut eisdem lineis quibus in me delinquitur 
potiorum delicta ferirentur, ut secum haberet culpa vindictam. Sed quo 
me vertam qui immemorem mei, et humilium notitiam respuentem, pertinacia 
amoris insequi non desisto? Nunquid non repudiati importunitas mater horroris 
est, cum placendi per assiduitatem desiderium materiam
exigit displicendi? Nam quidquid mente fugimus, ingestum oculis vix videmus. 
O si mihi liceret adhuc aequali cum beatitudine tua sorte contendere! sed 
dormiunt apud coronam tuam propinquitatis privilegia, postquam pater esse 
meruisti. Retinet quisquam hominum perire suis jura necessitudinis incrementis, 
et accessione piae dignitatis, et generis et diligentiae vincla dissolvi? 
Ergo decuit evectionem meriti vestri instabili mihi esse rumore compertam, 
et de communibus gaudiis adhuc pendere opinione contentum? Electus sum 
cui bonum generale taceretur, ut rem aurei saeculi solus pro conscientiae 
meae obscuritate nescirem. Nobilis vita et genere apicem ecclesiastici 
honoris ascendit, et me dedignatur alloquio. Vere tale factum, aut studio 
aut negligentia
evenerit, non probatur. Ego tamen servitia salutationis impendo, et Italica 
simplicitate, unde tristitiam habuerim, sine dissimulatione manifesto.
          EPISTOLA XXVIII. ENNODIUS AGAPIO.
Duriter officium gestientis animi ad memoriam tristium mens recordatione 
stimulanda revocavit.
Nam semper remedium oblivio doloris est; quia quod ratione non possumus, 
temporum prolixitate sepelimus. Bene est, quia diuturnitate senescit afflictio, 
et magni doloris consolatio per silentium procuratur. Nam in hujusmodi 
negotiis plus agitur nil agendo. Sed quid facio, quia epistolae lectio 
jam obducta cicatricis penetralia rescindit, et sepultam immaturi funeris 
recordationem amara sorte vivificat? Ergo ego communi fratri consolationem 
dare poteram, cum si quid humanitatis in me esse creditur, sic dolerem? 
aut unquam flens placuit consolator? ergo exspectatur medicina de morbidis? 
Non de me, domne Agapi, bene judicas, si et in germani tui moeroribus, 
et in obitu spiritualis filii, ego quasi opinioni tuae disputator occurro. 
Sana pectora iter curationis
inveniunt, nemo alterum unde ipse laborat absolvit. Sed hinc alias: potens 
est Deus, qui solus ad ista valet occurrere, et communis mali sublevare 
pressuram. Vos tamen honorificae cultu salutationis impertiens, rogo, ut 
crebro mihi epistolaris commercii mune a conferatis, ad quae studia pigrum 
esse nec amantem convenit, nec facundum.
          EPISTOLA XXIX. ENNODIUS LIBERIO.
Si poetarum spiritus disciplina paginalis admitteret, centena ora, et vox 
ferrea vix quod celsitudini vestrae a me debetur verborum ubertate reseraret. 
Sed quia magnis obnoxius vix ad pauca sufficio, providi post Dei misericordiam 
vestrae gratiae
repensorem. Nam frater vester domnus Faustus, cum debere se beneficium 
quod mihi tribuis is eloquitur, ab imbecillis cervicibus gravis oneris 
sarcinas amolitur. Sunt inter duos praecelsos ista communia: vos vobis 
et dare digna nostis, et reddere; me sub fasce vestri muneris constitutum 
sola manet de obnoxietate confessio, dum praeventum gratiae vestrae mole 
quod voti compotem fecit, hoc imparem. Adsum tamen partibus meis, et inter 
orandum, quamvis peccator, Deum, ut pro me quoque vobis reddat, imploro. 
Ecce duo ista sufficiunt: nam et de coelo pro me exspectatis quod vos exhibuisse 
meministis: et est aequalis, qui se debere fateatur in terris. Exspecto 
tamen beneficii vestri celeriter supplementum, ut litteras, quales per 
sublimem virum Tranquillinum
sum precatus, accipiam. His tamen aliam vobis miserendi viam bene morum 
vestrorum conscius exhibebo. Camilla parens mea intra Gallias, et viduitatis 
miseria et geminae jam captivitatis succubuisse fertur incommodis. Nemo 
est qui tam multiplices necessitates praeter celsitudinem vestram possit 
avertere, generis mei patronus quod in Italia positis praestitit, non neget 
in Gallia, ut de casellulis ipsius, ordinatione
vestra, dum ab eis fisci onera derivantur, ad praefatae alimenta sufficiant. 
Domine mi, salutationis servitia dependens, rogo ut portitorem praesentium, 
hominem meum quem ad haec exsequenda destinavi, Deo vobis inspirante, meum 
effectum eminentia vestra jubeat commeare. Nunquid dubitare de postulationibus 
suis eum convenit, qui se novit et illa quae non poposcerat, impetrasse?
          EPISTOLA XXX.[39]
Natura rerum est ut etiam idoneus ore vel pe tore possit de praesumptione 
culpari, quia omnis verborum commoditas humilitatis terminos egressa calcatur: 
et sicut habenda sunt quae exiguntur in pretio,
______________________________________________________________________
ita ingesta vilescunt. Importunitas cum facundos opinionis nobilitate dispoliet, 
dedecore vestit indoctos. Sed hac me ratiocinatione sustento, quia est 
quidem audax, sed amabile praevium praestitisse sermonem: et sicut vicimum 
temeritatis, ita proximum diligentiae ad caritatem pertinens iter aperire. 
Inter Ecclesiarum homines nunquid reatus est, si pari amori contenderint 
dispares dignitate? aut excedunt modici honoris angustiam, qui desiderant 
suffragio gratiae summatibus comparari? Non habet superbi conscientiam, 
qui se tantum in affectionis muniis non metitur. Praesumo dicere, subditorum 
error est, qui in hac re praecedentem antevenit. Ecce sic partes meas quasi 
voluntariae allocutionis fuscatas nube purgavi. Sed dico quod ad defensionem 
spectat
uberrimam. Filius vester domnus Rhodanius coegit a me in usum styli praesentis 
erumpere. Fateor tamen, in studio meo fuisse quod jussit: quia qui volentem 
coegerit, non laborat. DEO GRATIAS principe loco, et tota epistolae concinnatione 
referamus, quia in societatem capitis sui aliquando Romana membra coierunt. 
Justum erat ut et beatus Petrus apostolus sedi suae Ecclesias et senatui 
liberiori per Dominum partes debitas reformaret. Dignus regnator, dignus 
in quo cum aetate votorum summa contigerit. Nam etsi itura ad posteros 
felicitas perseveret, litandum illi est laudatione praecipua a quibus sumpsit 
exordium. Deo efficaciter supplicastis, ut illius vos virtus erueret, cujus 
potest servare clementia. Didicistis ejus eventus prosperos, quem videtis 
dum
mandat secutam bella victoriam. Parum superest, ut mansuetudinem mentis 
illius ita profundam teneatis, quasi sit ignara procinctuum. Deo tribuente, 
nec pax ejus turbari dubiis potest, nec fortitudo qualibet objectatione 
confringi. Nihil apud illum tutius supplicante: solus evasit praeliares 
ac es, qui rogavit: vicit armorum impetus qui obtulit devotus ob equium. 
Quod vix veteres principes praesentiae suae sudore pot ti sunt, hoc semper 
regis nostri brevis procuravit epistola. Per excursus dirigitur felix
exercitus ad triumphum. Quis credat militem ejus in labore et perfectione 
habere quidem superantis gloriam, sed continentiam subjugati? Consummatis 
congressionibus de irae haereditate nil remanet: uno tempore, quos perniciosos 
adversarii viderint, blandos sentiunt tributa pendentes. Et haec quidem 
coelesti praeparantur pro hac repensione suffragio: quia fides nostra apud 
eum, (cum) aliud ipse sectetur, in portu est. Mirabilis patientia, quando 
tenax propositi sui, claritatem non obumbrat alieni: nam et Ecclesiarum 
nostrarum patrimonia relabi, nisi aucta fuerint, ingemiscit. Sic factum 
est, ut et statum suum locupletes pauperum substantiae teneant, et mediocres 
ad supremam opulentiam convalescant. In sacerdotibus virtutes et innatas 
colit, et non repertas
inspirat. Sed cur beatitudinem vestram praejudicio diffusi sermonis anticipem? 
Continuo experientia vestra et spiritalis illa perfectio jejunum me fuisse 
in filii vestri laudibus accusabit: et cum soleant amplificari facta colloquiis, 
sterilem me relatorem de virtutum ejus messe causabitur. Jam saeculares 
apices, curules et trabeas, patricias etiam dignitates qualiter aut naturae 
reddat aut moribus, domestici perlatoris astipulatione vulgetur. Nam et 
veteres in antiqua generis luce durare facit, et novos splendore inopinati 
fulgoris irradiat. Facilius respublica ejus bono dispensationis in privatam 
migrat opulentiam, quam famulantum census in palatina lucra commutetur. 
Nunc quod superest, meae servitiis salutationis acceptis, prospicite ut 
Christus
Redemptor noster quae in praefato clementissimo rege servientibus sibi 
contulit, longa aetate conservet. Det etiam regni de ejus germine successorem: 
ne bona tanti hominis in una aetate veterescant, et antiquata temporibus 
pro sola aurei saeculi commemoratione nominentur.
          EPISTOLA XXXI. ENNODIUS AVIENO.
Dum jucundis adhuc, Deo dispensante, fruerer de praesentiae vestrae vicinitate 
conspectibus, et amabilia colloquiorum mella venerabili mendacio retineret 
auditus, occasio mihi scriptionis oblata est. Fateor, diu nolui medicinam 
desiderii, dum altera procuratur, irrumpere. Delectabat series animo meo 
pia ludificatione blandita, nolebam conscius deprehendere quae
pascebat in amore fallaciam. Bene enim sapit studiis nostris obsecuta seductio, 
et pro vero libenter admittimus dulcium imagines nuntiorum: grata somnia 
quoties fugantur vigiliis, ingemiscimus, et illud mortis simulacrum de 
placidis deceptionibus plus amatur. Ergo nunc mihi, quia illud quod praefatus 
sum stare non licuit, exsequendum est quod remansit. Aliquis hominum pro 
peccati sui onere sic laborat? affligerer nisi vos viderem: ad cupita perductus 
maceror, quia quae poscebamus, Deo tribuente, concessa
sunt. Nunquid alicui accessit de laetitiae occasione quod torqueat, aut 
de messe gaudiorum egressa est planta tristitiae? Gratias inseparabili 
Trinitati, Deo vero, qui ut vota impleat, aliquotiens vota contemnit. Ipse 
ergo conjunctionis tuae copulam respiciat: ipse unum faciat ex duobus, 
in primi hominis corpore, dum adhuc nativa et intemerata immortalitate 
gauderet, utrosque formavit. Jungatur tibi uxor, ut Abrahae Sarra, ut Isaac 
Rebecca, ut Jacob Rachel coelesti benedictione sociata est. Habeas continentis 
praeviam frugem, et dulcedinem conjugati: legi Dei pareat solutio virginalis, 
dum quod in se subtrahit, reddit in sobole. Nesciat externam diligentiam 
bene in vobis solidata communio: illa matrem tuam moribus et conversatione 
restituat, tu
parentem. Non pareat mundo majorum tuorum, dum in te renascitur, amplectenda 
formatio. Nequaquam peregrina vitae exempla, nec non adventitia postulantur: 
in oculis locata sectamini. Ecce ego, qui hymenaeis tuis interesse non 
potui, hac te precum mearum prosecutione convenio: vos ad vicissitudinem 
exhibete crebra colloquia. Salutationis amorem et reverentiam persolvens, 
rogo ut si memoriam mei de illa locupleti recordatione non truditis, et 
orationibus me et colloquiis sublevetis.
          EPISTOLA XXXII. ENNODIUS ADEODATO PRESBYTERO.
Quantum a me merito, quantum actione sis clarior, orationum tuarum reserabit 
effectus. Ecce domni Fausti filii tui abstractam de solatio meo partem
maximam tu tenebis. Ego quidem sanctis et legalibus desideriis precum impedimenta 
non attuli: sed tanta me domni Avieni perculit pro ejus caritate discessio, 
ut lacrymis prosequerer et ad optata tendentem. Patuit humanarum rerum 
in hac causa de diversitate formatio. Illum evocant, Christo duce, votiva; 
me feriunt. Illi blanditur de conjunctione vicinitas, me de sequestratione 
compungit. Ecce de precam mearum fruge sollicitor: et adeptos nos, si quid 
in hac parte postulatum est, quod cum Christi pace dici liceat, ingemisco. 
Sed inter haec tali diligentiae curatione sustentor, quia domnum Avienum 
superantem vota reddidimus. Habet de origine ejus Roma jactantiam, Liguria 
de profectu: ibi domno Fausto filius naturae lege concessus est, hic eruditione
patefactus. Minus fuit cum generalitate hominem nasci, quam quod inimitabile 
videbatur, Fausti sobolem comprobari. Referamus ad Deum beneficia sua, 
et ipsi pro illo redhibeamus gratias, a quo poposcimus
quae tenemus. Vos salutationis meae obsequia pro sancti pectoris vestri 
puritate suscipite; et codicem recipientes meum, cum illo qui a vobis promissus 
est, destinate.
          EPISTOLA XXXIII. ENNODIUS CAESARIO EPISCOPO.
Quod spe praeceperam, litteris indicastis. Nam venerandi promulgatione 
colloquii, quid coelestis imperator domnum regem circa vos facere compulisset, 
agnovi: ego sum, cui postquam meritum vestrum patuit, nequaquam se felicitas 
actionis abscondit. Qui hominum nobilissimo in Christi servitute pontifici 
terrenas dominationes nesciat esse subjectas, et minacem reis potentiam 
innocentiae objectione superari, quando principalis purpura aut cilicia 
despexit, aut
pallium; quando libertas illa potissima credidit, sibi ante Christianam 
humilitatem licere quod voluit; aut quando ei licuit velle quod laederet? 
Quod si inter haec canae aetatis exempla recolantur, et saevitiam circa 
cultores Dei tyrannicam reducas in medium, scimus quia ab illis nostri 
dogmatis sectatores, ne unquam morerentur, occisi sunt. Tunc militibus 
suis vitam, aeternitatem, obsequente gladio perpetuus ille dux contulit. 
Illi inimicorum suorum ministerio perdiderunt originariam vilitatem. Te, 
mi domine, in orbe jam Christiano diva lex peperit, et apostolici uberis 
lacte nutrivit: tu caeteros velut solis magnitudo astris minoribus comparata 
transgrederis: te qui interioris hominis oculis inspexit, instructus est. 
Nam et cum facie ipsa foveas puritatem, delinquentes
feriato ore castigas. Boni de conversatione tua, quocunque processeris, 
imitanda inveniunt: malis fugienda demonstrantur. Beatus tu, cui a Deo 
tributum est ut et monitis doceas et exemplis: qui ad pii iti eris directum 
semper existens praevius invitasti: quis non optet, te loquente, ut sciat 
plura, non legere? Tu dum libris genium relatione concilias, et magistros 
informas: tibi debet quicunque ille sc iptorum maximus, quod eum dote elocutionis 
amplificas. In te lux convenit sermonis et operis. Unde haec praerogativa 
Transalpinis? unde parentibus meis inauspicata sublimitas, ut talem virum 
miserint? Sed cur inter terrena quaeritur res coelestis? Potuit ergo ante 
te quodlibet palatii supercilium non jacere? potuit tibi cupita subtrahere, 
quem mitiorem
ovibus sola faciunt errata pugnacem? Latius me et meritum vestrum vocat 
et diligentia: sed loquacitatem meam lex epistolaris includit. Quod superest, 
benigni servitutis meae munus accipite, et me Deo
nostro orationum suffragiis intimate, frequenter de his quae vobiscum aguntur 
vel acta sunt, informantes. Deprecor etiam ut quid apud vos promoverit 
Rustici supplicat, qui, quantum audio, fornicationes suas nomine vestit 
uxorum, et vocabulo legis putat excusari posse rem criminis, mihi manifestes 
ministerio litterarum.
          EPISTOLA XXXIV. ENNODIUS AVIENO.
Ubi sunt, qui dicunt inter habitatione discretos diligentiam non durare, 
et affectionis calorem terrarum divisione tepescere, nec longius procedere 
mentes posse, quam oculos? Ecce amoris mei plenitudo violentia sequestrationis 
exaestuat, et colloquii medicina languidior corporis sedibus non tenetur.
Deum tamen qui, circa vos respexit vota nostra, benedico, qui vos non solum 
nobili, sed, quantum fama nuntiat, sancta moribus uxore donavit. Cultores 
Christi perfecta omnia promerentur, ipsis solis in conjunctione, opum, 
mentium et sanguinis claritas non negatur. Ipse praecipiebam quod possit 
talis effici, qualem ad te audio jam venisse. Transit aestimationem meam 
quid de ejus hominis profectu sentiam, quem audio ab optimis inchoasse. 
Domine mi, gratiam salutationis impertiens, spero ut petitionem tancti 
episcopi patris vestri dignemini incunctanter
efficere, et homini ipsius classici illum de quo securus sum, grate animum 
condonare.
          EPISTOLA XXXV. ENNODIUS MESSALAE.
Solent inauspicata felicitate superbarum mentium colla mollescere, et rigidioris 
propositi novo gaudio supercilia temperari. Nam benignitatem seminat quidquid 
votis obsequitur, nec plus aliquid humiliat potissimos quam optata sublimitas. 
Indicium communionis et obsequii est, ad apicem pervenisse. Tu postquam 
ad cupita provectus es, ignorato hactenus tumore me despicis: et quid in 
melle tuo respicias oblitus, de sola amicos veteres futurae uxoris opulentia 
contemnis, nesciens sarcinam venire unde aestimas commeare rem praemii: 
primum quod mobilem
esse non decet, qui originis suae radios non obumbrat: deinde, quia unde 
despicior, vindicabor. Ergo ad usum promissionis benigne revertere, ne 
videar manifesta suspicatus. Ego, quia hactenus ab scriptionis munere temperastis, 
in haec verba prorupi: vos aut factum diluere, aut affirmare innocentiam 
convenit nobilitate sermonis. Domine mi, salutationis plenissimae officia 
persolvens, spero ut qui diligentem neglexisti, saltem alioquiis facias 
dignum arguentem.