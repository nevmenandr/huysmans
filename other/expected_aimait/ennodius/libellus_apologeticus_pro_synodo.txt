######################################################################
        PRAEFATIO.
Solet dicendi affectum rerum ardor exigere: si
avarus laudis est animus et favorem desiderat sudore mercari; et per blandimenta 
gloriae crucem narrantis ignorat: aut lucri compedibus, linguae vendit 
obsequium, ut dum animus habendi cupidine subjugatus praesumptum aestimat 
jam tenere compendium, sic ingruentia per styli exercitium nescit timere 
discrimina: aut necessitate conclusus, profert eloquium sine quacunque 
lima captivum, et nesciam pudoris frontem monstrat in medium, ut dum intentioni 
famulatur, diligentiam decoris abjuret: quia dicendi ornamenta non sunt 
negotii, sed quietis; nec militiae sunt picta verba, sed otii: campus fortem 
postulat, pax profunda redimitum: qui profutura asserit, loquelam quae 
penniculo artis est colorata, contemnit. His ergo ita se habentibus, causam
narrationis insinuo, et coactam vocem pravorum latratu religiosis mentibus 
commendo: scriptum esse reminiscens, Tempus tacendi, tempus loquendi[1]: 
vel post fidem prophetici oraculi cujusdam oratoris exemplum, qui refert, 
nisi cum necessariam, dicendi nimis ineptam esse conditionem. Oris ergo 
ministerium pro ingenii valitudine sacerdotibus dedo, adversus quos sibilantium 
effusa sunt venena linguarum: licet scuto munita fidei spiculorum imbrem 
patientia religiosa non timeat, et ad auctorem redeant tela quae sine bellandi 
arte diriguntur. Quibus enim pro lorica Christus est, vim non metuunt, 
et inimicos longa exspectatione prosternunt. Quisquamne tamen in hac acie 
praelium putet esse formidini, in qua Deo et pontificibus infertur sine 
virium
______________________________________________________________________
aestimatione certamen? quisquamne fluxum et lacessentem hostem videat, 
et praeliorum causis
adversarium debilem expavescat? Invidet sibi ipse victoriam, qui conscientia 
vulneratum aggredi cessat
inimicum. Ad lucrum hostis sui procedit, qui in conflictibus non prius 
causas, quam aliud expendit: dat vires jaculis innocentia, et mucronem 
acuunt ex aequo venientia vota bellandi: percutiendi impetum plus justum 
dolorem scimus dedisse quam brachia. Inde paucorum telis multitudo non 
substitit. Dicente ergo mecum propheta: Plures nobiscum sunt, quam cum 
illis[2]; placiturum bonis, quantum aestimo, opus incipiam.
        LIBELLUS.
Sufficeret quidem schismaticam imperitiam propositione cecidisse: maxime 
cum secum habeant objecta responsum, et mereatur titulus sine lectionis 
discussione cum auctore damnari: cum in praenotatione ipsa significantia 
operis innotescat immundi, dicentium
______________________________________________________________________
ADVERSUS SYNODUM ABSOLUTIONIS INCONGRUAE. Ego tamen nunc si agam, quasi 
opus sit alieno ense perire mala proponentem. Istud praeloquium potest, 
dementissimi hominum, tantum inscientiae ascribi? Estne aliquis praeter 
vos, sic inter oves ulcerosas deputandus et erraticas, qui magnum regem 
potuisset lacessere pastorum? dicente propheta: Filios nutrivi et exaltavi, 
ipsi autem spreverunt me[3]: et Domino de apostolis, Qui vos spernit, me 
spernit[4]: quos episcopos fuisse propheta testatur, de Juda dicendo: Et 
episcopatum ejus accipiat alter[5]. Apostolo aeque Paulo proclamante, Obedite 
praepositis vestris, quoniam ipsi exorabunt pro vobis[6].
Sed redeamus ad gravem et venerabilem non solum
______________________________________________________________________
ex ala productam, sed mysticam propositionem. « Non omnes, inquiunt, sacerdotes 
regis ad concilium
adscivit auctoritas: nec omnes in judicatione senserunt. » Mancipia Tartari, 
et liquido Satanae ministri, quoscunque non evocavit scriptum principis, 
novis nexibus, et actuum vestrorum spiris causa pertraxit. Nolo dicere 
in quo fuerint voto, in qua deliberatione discedentes: quibus taedium illa 
peperit exspectatio, cum viderent venerabilem papam longas in vita contra 
fas suum inducias accepisse. Videbant aether tantum directis a se jaculis 
verberari. His ne liceret infelicibus in malorum actuum consolatione secreto 
delitescere, libris vestris nudantur absconditi, et per vos in turpi facto 
habere solitudinem non sinuntur; dicente Domino in Evangeliis: Omnis malus 
odit lucem[7].
« Post haec asseritis, adversarios papae Romani
______________________________________________________________________
dici non debuisse, qui praedictum prolatis petitionibus accusabant. » Dolose 
videlicet hoc agentes, eo quod adversarios suspectosque, canonica synodalibus 
clamante in decretis auctoritate, in suam recipi accusationem episcopos 
minime oportuisse, vos non latuisset: « ad assertionis fidem jungentes, 
quod eos isto nomine praecepta regia non vocassent. » O homines omni artis 
lima compositos, et caminis fabrilibus excoctos, qui ad stipulationem dictorum 
desudata invenere testimonia! Amamus, reverendi viri, sententiam vestram, 
et ut aiunt, in ipsam pedibus imus: cognoscimus errata, quae dicitis. Inimicum 
vocet aliquis accusantem, et tragico nomine appellet contumeliam non merentem? 
Dehinc subjunctam quaestionem rhetorica fibula momordistis, allegando: 
« Testis
est Romana civitas, si omnes episcopi senes et debiles convenerunt. » Ecce 
orationem viri nervis nitentem, et ipsi Cepasio praeferendam nitore sermonum. 
Ergo quia se aetate valentes et corpore imbecilles esse dixerunt, ipsi 
se ineptos judicio esse testantur, quoniam membrorum se dixerunt jam sustinere 
dispendia: maxime si hoc ingerere clementissimi domini auribus praesumpserunt. 
Vos putatis, ab universis Dei conspectibus pulsi, illo vestrorum more congressuum 
ubique narranda confundi, et apud principem de collectione pontificum alios 
protulisse sermonem, nisi quos aetatis maturitas ordiendae
loquelae fecit auctores; quibus anni veteres reverentiam contulerunt, qui 
putabantur bonorum meritorum suffragio in longum fuisse servati: ipsos 
ergo de gravidae aetatis fatigationibus queri decuit, quos aetas jusserat 
allegare. « Viri optimi, subdidistis, ex praeceptis regiis evocationis 
causam fuisse jam cognitam, et Italiae summa moderantem non fuisse, quasi 
de novo negotio consulendum: plus chartae et scriptioni religionis debitum, 
quam praesentiae principali. » Nullus ergo in praedicto negotio titulus 
remanserat, ad cujus inquisitionem pergentes illud jure praeloquerentur 
exordium. « Ex hinc digressi bonarum rerum in rege laudatis affectum, et 
colitis verbis innocentiam, quam actibus ignoratis. » Si tamen cultus est 
in loquela vestra: quam scabro vomere, velut agentes per devium aratra, 
proscinditis,
marcenti solo lolia commendantes, recepturi pro tali impendio paleas, quibus 
gehennae in perniciem vestram ignis animetur.
Sed nunc, ut quidam fertur dixisse, quae quibus anteferam? « Contra Apostolum 
dicitis impugnatores summi pontificis non auditos, qui coelestis mandati 
memores partem suam a consortio adulteri subduxerunt. » Hic non incesso 
ignorantiam: rimosam memoriam non accuso. Nolo dicere quod prophetae verba 
Apostolo contulistis: qui novi et ipsos apostolos recte vocitari, quos 
missos esse non nescio. David enim dicit: Furem videbas et currebas cum 
eo, et cum adulteris portionem tuam ponebas[8]. « Deinde quis se de illa 
vestra enodem faciat quaestione,
______________________________________________________________________
qua dicitis: In criminibus objectis, quod non excluditur, approbatur? » 
En vocem Romanae Ecclesiae militibus congruentem, in qua nescias utrum 
prius nitorem praedices, an saporem. Putasne, audistis legi: Quod justum 
est, juste exsequeris[9]? Audistis de malefactis hominum, si tamen aliquando 
conversatio humana vos tenuit, quidquid non suis ordinibus approbatur, 
excludi? Ubi est illud prophetae: Dominus ad judicium veniet cum senibus 
populi sui[10]. Et de vobis dictum: Peccatum suum quasi Sodoma praedicaverunt: 
vae animabus eorum[11]? Sed quid facto opus est, quotiens nulla desperatis 
medela succurrit, nisi implorandus est
______________________________________________________________________
Dominus, qui promisit per prophetam[12], futurum se super omnem superbum 
et excelsum, et super omnem arrogantem, ut humilietur? Sed fetidum opus 
vestigiis insequar et ferrata, si valeo, calce contundam. Ut vere dicam, 
res cum re, causa cum causa, ratio cum ea quam putant, ratione pugnabit. 
Oblocutos sacerdotes praeceptionibus regiis allegatis, et quoddam sacrilegium 
creditis, mali aliquid, cum coelestem nesciatis, de terreni domini jussione 
sentiri: opponendo, quis regi debuit dicere; papam oportuisse synodum convocare? 
certe quod in hac parte constat exemplum? Illum praecipue, qui criminosis 
multorum propositionibus jam jacebat, quem hoc fuerat damnare, quod argui; 
cui praerogativam coelitus ascriptam hostium suorum oblocutio jam tulisset?
______________________________________________________________________
Ad hanc vos dementiam malorum actuum per gradus suos incrementa traxerunt, 
ut hoc credatis esse lacessere, quod convincere? nec apud vos habeant a 
veritate differentiam odia, quae plerumque contra meritum impetiti, studiis, 
non rationi obsequentia vota concinnant? Ubi est illud, Priusquam agnoscas, 
ne adjudices quemquam[13]? Olim vos accepit grex positus in sinistra collegas: 
apud quos ex praejudicio excepisse sententiam creditur, qui meruit ad examen 
adduci, et hoc est reum existere, quod libram disceptationis intrare.
Praelocutioni tamen optime divinum subdidistis exemplum: quod ita quadratis 
constat alloquiis, ut ipsum in eo Archisippum tenere lineam putes. Peccatori 
dicit Deus: Quare tu enarras justitias meas
______________________________________________________________________
[14]? Huic dicto conserentes, quasi ad sacerdotes apostrophen, quia beati 
Petri apostoli vicarius aestimatur. « Prohibetis archiatrum ejus corpori 
afferre medicinam: quomodo vos animae ejus curationem exhibere renuetis? 
Magnum per divina ridiculum, an maxima lamenta sint nescio. » Vos alienae 
febri curam quaeritis, vos fatiscenti animae medelam adhiberi cupitis, 
et in lethi proximitate positi, vestri immemores de alterius salute tractatis. 
Quid si illud vere vobis a propheta dictum: Nunquid parum est quod molesti 
estis hominibus, molesti estis et Deo meo[15]. Et iterum: Medice, cura 
te ipsum[16]? Sed hinc alias. Novimus, quia sanari non potest conclamatus, 
et[17]improbus in profundum deveniens mira temeritate
______________________________________________________________________
contemnit. Sed credo vivit in istis, et in malae conversationis suae morte, 
consilium; et potest optare
quis alteri, quod ipse jam perdidit. Nunc recte vobis cum propheta dicam: 
Omnia quae loquitur populus iste conjuratio est, et timorem ejus ne timeatis 
nec formidetis[18]. Facessat a nobis, qui in vobis est, pruritus iste linguarum: 
quos vere idem propheta arguit: Scribentes injustitiam scripsistis[19]. 
« Non nos beatum Petrum, sicut dicitis, a Domino cum sedis privilegiis, 
vel successores ejus, peccandi judicamus licentiam suscepisse. » Ille perennem 
meritorum dotem cum haereditate innocentiae misit ad posteros: quod illi 
concessum est pro actuum luce, ad illos pertinet quos par conversationis 
splendor illuminat. Quis enim sanctum esse dubitet, quem apex tantae dignitatis 
attollit; in quo si desint bona acquisita per meritum, sufficiunt quae 
a loci decessore
______________________________________________________________________
praestantur? aut enim claros ad haec fastigia erigit, aut qui eriguntur 
illustrat. Praenoscit enim quid Ecclesiarum fundamento sit habile, super 
quem ipsa moles innititur. « Sed hinc actibus vestris coelestem potentiam 
putatis esse suffragio, quod ad praesidium beati apostoli adjutricem, ut 
dicitis, dexteram commodatis. « Nescitis, stolidi, solem facibus non juvari, 
nec ad praesidium diurnae lucis lychnos accendi? Scriptum enim est: Scrutatur 
corda et renes Deus[20].
Sed in illa parte quis audeat argumentis vestris respondere, nisi quia 
sine arte dicitur verum, et fides mendacio sermonum technis assuitur? « 
Cur, inquiunt, ad principem convenistis, si audiri non licebat impetitum? 
» Sic vos in stuporem pecualem peccati
______________________________________________________________________
nebula aut divinus horror oblimat, ut verecundam excusationem aut fraude 
mens vestra transeat, aut belluarum pressa hebetudine non agnoscat? An 
forte aliud putatis fuisse, quod dictum est, ipsum debuisse synodum convocare, 
cujus opus erat officio? ut vos videlicet per pontificale examen sententia 
percelleret, quos a capitis sui compage in salutis detrimento insanus fervor 
absciderat.
Post, Esau mentionem operi vestro, nescio verbis, an latratibus indidistis, 
comparantes ei antistitem nostrum, qui senioris naturae beneficium unius 
cibi commutatione perdiderit, et primogeniti canam dignitatem amiserit 
faucibus obsequendo[21]. Ad ista quid referam, qui ex omni objectorum parte 
concludor? Quis, rogo, vestrum Symmacho benedictionem,
______________________________________________________________________
dum patri plus deservit, eripuit? cui tantorum munerum Jacob vice est collata 
nobilitas? quis ex
vobis caeci parentis desideriis pariturus occurrit? quis vestrum devotione 
sua genitorem venerabilem captum oculis nulla fecit lucis damna sentire? 
Nonne collatione tenebrarum vestrarum nox putatur per sudum rutilans jubar 
ostendere, et omnis obscuritas, actibus vestris collata, decorem solis 
assumit? Praeterea tunc Jacob, quamvis congruentem moribus filii, benedictionem 
tamen contulit jam promissam[22]. Nunc quid his longius immoramur, cum 
docendi non sint, qui calces stimulis intulerunt? Credite mihi, pacis inimica 
sunt, impugnationi non sunt idonea, quae profertis.
Sed sequitur vinculum cum aenigmate, quod nescio qua replicationis arte 
solvamus. Tullianae enim profunditatis pelagus ingressi cymbulam nostram 
quaestionum
______________________________________________________________________
flatibus per littorum incerta transmittunt. In qua tamen, Christo clavum 
tenente, portum ingrediar, et sigillatim de turbinibus vestris universa 
discutiam, habiturus in ductu illorum facultatem non meam. Aiunt enim: 
« Vera est episcoporum assertio, sedis apostolicae praesulem minorum nunquam 
subjacuisse sententiae; cur ad judicium districta conventione productus 
est? » Multum quidem annosa hic in nobis laborat infantia: cui ille advocandus 
est, qui ineluctatae nobiscum semper pondus propositionis exsuperat: cum 
manifeste pro sacerdotibus cum propheta clamitem: Nunquid gloriabitur securis 
contra eum qui secat in ea? aut exaltabitur serra contra eum qui trahit 
eam[23]? ut sit mihi illud suffragio divinum oraculum: Quomodo si cessavit 
exactor, tributum
______________________________________________________________________
quiescit; ita contrivit Dominus baculum impiorum[24]. Tribue, Domine, quod 
praedixisti in illis: ut sicut errat ebrius et vomens, ita pereat incredulus 
qui infideliter agit. Propter hoc, propheta vobis insultans vociferat: 
Audite verbum Domini, viri illusores[25]. Quisquamne causarum ex praecognitione 
sancit eventum, et rabidis terminum positura conflictibus sic metitur, 
ut pernix decisio, dum inquisitione esse senior innotescit, favorem censentis 
accuset? Nunc paulisper ore, actibus, annis indignus, pontificali voce 
vos arguam. Nos, qui statuta nostra non una apud vos volumus lance constare, 
quibus de impugnatorum qualitate lati sunt canones, apud quos nefas est 
cana patrum diffinita transceudere, quibus scriptum est in Carthaginiensi
______________________________________________________________________
concilio, quod apostolicae sedis per Faustinum episcopum qui tunc ab ea 
missus interfuit, approbavit auctoritas, Accusatoribus de inimici domo 
prodeuntibus
non credendum; in quibus odio succensa vicinitas per nutrimenta arida flammam 
persecutionis exsuscitat, et universam doli fabricam sumptu et machinis 
cohaerentibus secreta dispositione componit; istos quae domus evomeret, 
qui scire potuisset nostra collectio, nisi praesentes? et impugnationis 
qualitatem unde nisi ex scripta propositione didicisset? in quibus sententiam 
criminum, dum simulato ferunt persecutionem se debere criminibus, agnovisse?
Post illa quae de accusatoribus prolata sunt, addi distis: « Cur personae 
jussae sint praesentari, quas saepe imperialis flagitasset auctoritas, 
ad defraudationem genii pertinere ejus, qui nunc in sede apostolica, quasi 
in quadam arce consistit. » Vere vobis dicit Sapientia: Homo infirmus et 
exigui temporis ad
intellectum non perveniet, sed laboret, ut sciat quid acceptum sit apud 
Dominum[26]. Et iterum dicunt Proverbia: Odit se qui negligit studia, imperitis 
enim obviat mors[27]. Quid enim illam quae ex viperina scientia descendit, 
ignorantiam fingitis? quid adhibetis mira latrocinandi arte praestigia, 
simplicitatem fronte monstrando? De vobis vere dictum est: Qui loquitur 
mendacium ex propriis loquitur[28]. Istam laetitiae faciem, ex judiciorum 
censura venientem, vafra provisione sacerdotis nostri oculis abstulistis; 
ut eum talibus adversus acies vestras instructum munitionibus, et innocentiae 
in testimonio orbis tela deferentem, ab ipsis judiciorum adytis pelleretis: 
providentes ut nec sine impugnatione insons viveret, nec haberet solatium
______________________________________________________________________
de incorrupta judicum inquisitione pulsatus. Vos praefato et dedistis et 
invidistis examen, cum uno eodemque itinere a vobis disceptationum dubia 
subire et prohibetur, et cogitur; et per singularem callem ad causam arcendus 
evocatur; ne manifestam salutem aut non lacessitus obtineret, aut subriperet 
absolutus. Adolescentiae meae memini me legisse temporibus de quodam dictum: 
Exsuli exsilium imperas, nec das. Vos impetit Prophetae sententia: Isti 
sunt viri qui conturbaverunt terram, et qui concusserunt regna[29]. Et 
iterum: Excidentur ramusculi eorum falcibus, et quae derelicta fuerint, 
abscindentur[30]. Et rursus: Dum non speratis, veniet contritio vestra, 
et comminuetur multitudo vestra, sicut lagena figuli[31]. Nec non propheta 
ad
______________________________________________________________________
hanc causam specialiter locutus intonuit: Dominus inclinabit manum suam, 
et corruet qui fert malis auxilium, et cadet cui praestatur auxilium, simulque 
omnes
consumentur[32]. Redeo tamen, post vetusta exemplorum suffugia, ad novellas 
canonum definitiones. Clamat in alio loco Carthaginiense concilium: Quascunque 
ad accusationem personas leges publicae non admittunt, his impugnandi alterum 
et nos licentiam submovemus: et, Nullae accusationes a judicibus audiantur 
ecclesiasticis, quae legibus saeculi prohibentur. Quaero a vobis, viri 
quibus indita est ad unguem polita perfectio, cujus conditionis fuerunt 
ista mancipia, quae postulata scriptis principalibus intimastis? Si ea 
servilis adhuc in potestate alterius catena retinebat, et nulla ab obscenae 
obligationis compedibus vestigia in libertatem missa laxabant, vel vobis 
disceptantibus fidem aliquam praedictorum verba portassent. Sed, credo, 
replicabitis:
______________________________________________________________________
veritatem quam sponte prolata in illis vox habere non poterat, hanc diversis 
cruciatibus e latebris suis religiosus tortor exegerat: ut dum poenis corpora 
solverentur, quae gesta fuisse noverat anima non celaret. Sed quaeso, primum 
ad leges publicas, deinde ad judices ora convertite: qui possunt in defensione 
sua sic eloqui: Nos, quos Dei servitium post istarum rerum abjectionem 
fecit ingenuos; qui servulorum insultantium contumelias aut despicimus, 
aut ridemus; quibus scriptum est de famulis per Apostolum: Mementote quia 
vester et illorum in coelis est Dominus[33], ad haec saeculi mala revocabimur? 
faciendum a nobis est, quod facientem alterum profanum esse contendimus? 
quod per ministerium jussionis et manus alienae incestaret aspectum, nostro
______________________________________________________________________
peragetur imperio? Nolite hanc ad universas Ecclesias mentem rapacium luporum 
more et natura servare: quia postquam nos maculasset forte pro desideriis 
vestris cruenta discussio, effectum in his, quo tenditis, non haberet. 
Sed dicente vobis propheta: Ponamus circulum in naribus vestris, et frenum 
in labiis, et reducamus vos in viam qua venistis[34]: qui eodem propheta 
asserente impugnamini, qui dicit: Erunt quasi non sint, et peribunt viri, 
qui contradicunt vobis[35].
Hoc etiam novo adversus nos subdidistis invento, ipsum Dominum et Redemptorem 
nostrum, servorum subiisse judicia; et coeli operatorem particulae cuidam 
sponte subjacuisse terrenae: dum testatur, et loquitur, Homo Juda, et qui 
habitas Jerusalem, judicate
______________________________________________________________________
inter me et vineam meam[36]: hoc etiam beatum Petrum; hoc Paulum apostolum 
non horruisse narratis, et illam vestram elegantiam ad jus pertrahitis 
exemplorum nexibus praecedentem: quasi vobis in hac parte remanserit cum 
renitente contentio, et validis facundiae vestrae digitis exigantur oblata. 
Samuelem
______________________________________________________________________
etiam prophetam mirificum de conscientiae suae serenitate vulgi dicitis 
implorasse testimonium. Quid enim Samuel dixit? scire Dominum, quos nullius 
unquam substantiam, nullius pecus abegisset, adversatum se muneribus, et 
quod est supra hominem, sponte venientia dona vitasse: providens scilicet, 
ne per suspicionum praejudicia, opinionis damna pateretur. Postremum sub 
divina attestatione patefecit innocentiam, ne humanum subiret examen. Redemptor 
noster judicium, quod inter se et vineam suam optat evenire, dum vestra 
in praesenti negotio mala respicit, magis implorat. S. Athanasius Alexandrinae 
urbis episcopus, dum participum vestrorum argueretur invidia, agnoscens 
sibi per contumeliarum multitudinem exercitium contingere, non timorem,
vere ad coronae pretium junxit, quod de dignitate submisit: et ante coelestem 
de absolutione sententiam, personam rei innocentiae bonus aestimator implevit. 
Sic enim Christi milites sudore suo honorum sibi incrementa parturiunt, 
dum concessa fastigia celsiore humilitate castigant: inde laudum cumulos 
mercaturi, unde indepta culmina sublimi parcitate moderantur. Sed quamvis 
beatum Athanasium Romano antistiti, quantum nosse datur, imparem locus 
ostendat; facto tamen in negotiis comparantur. Ille praesto fuit judicibus: 
iste quantum et vos dicitis, advocavit. Ille intentatam discussionem ut 
Dei famulus non refugit: iste triumphi sui spem in discussorum collectione 
constituit. Sed quid his longius collationibus immoremur? Judicia et iste 
voluit,
amavit, attraxit, ingressus est: et quod posset fideli corda doloris justi 
aculeis excitare, venerando concilio auctoritatem etiam contra se, si mereretur, 
indulsit. Quis in hac allegationis ipsius fronte nesciret fultum ad coepiscopos 
puritatis testimoniis convenisse, qui hoc quod districtionem eorum minus 
licebat, exhorruit, aestimans illud magis quolibet modo labefactandum, 
quod statuisset censor invalidus? Quid praefatum incessistis canina loquacitate? 
quid laeditis non merentem? Votum ejus est quod vestrum putatis esse terrorem: 
sed astutior in vobis, quam in Athanasii adversariis novelli virus serpentis 
insibilat. Illi nescierunt quod vos optime calletis, qualiter triumphus 
tolleretur impetito. Illi provocatum, ne audiendus non occurreret, formidabant: 
vos moram quam
habebant examina non ferentes, venientem jaculis repulistis; et taedium 
vobis de sententia praeparatum armorum ultricium assumptione commutastis. 
O malorum commemoratio, quae vocem et praestat et subruit; dum illos quos 
in clamorem coegerit, eorum etiam gravitate facti verba confundit.
Quis patiatur vos aequo animo garrientes? Ergo nos secundum assertionem 
vestram, novellae utilitatis commoda non amamus, dum definitis senioribus 
praestamus obsequium? Hic tota ingenii vela suspenditis; hic resupinae 
cervicis ex secessu pectoris quidquid habuit flaminis ructus evomuit. « 
Aiunt enim: Moysi a vobis jejunia, et Elisaei miracula quae egit dum mortuum 
suscitavit, si annosa tantum sectamini, condemnantur. » Quid hic rationis 
invenit scrutator idoneus? non si auri pallidus inquisitor occurrat, in 
sensibus vestris latentium venarum motus inveniat, et insuetis lucem latebris 
sermonum fossor admittat. Idcirco ergo cana miracula non probamus, si juvenilibus 
consensum non praebemus excessibus? Si servum Domino discipulum magistro 
Evangelii memores
subjungamus[37], quidquid potuit prodesse negligimus? Alia sunt, improbissimi 
hominum, quae ad usum recentem sine injuria vetustatis adhibemus.
Novam deinde culpam, et quam investigatio nostra transierat, reclusistis: 
« Quare papa, sine exempli instituto praecedentis, synodum convocavit, 
ut de criminum ejus objectione cognosceret? » Post haec nos falsitatis 
arguitis, cur a principe, quae in praefato negotio scripta sunt, dicimus 
postulata. « Praesta, Domine, ut labyrinthi hujus sine errore sinuosos 
superemus anfractus: » dirige semitam, quam flexilis coluber juxta fabricam 
proprii corporis aut mentis operatur, ut vere dicamus: Dominus virtutum 
nobiscum, adjutor noster Deus Jacob[38]. Et cum
______________________________________________________________________
     37: (Matth. X, 24; Luc. VI, 40; Joan. VI, 40, et XXV, 
     20)
Salomone exsultemus dicente: Equus paratur in die belli; apud Dominum est 
autem omne praesidium[39]. Superforaneum quidem est absurdis respondere 
propositionibus, dicente propheta: Ne respondeas imprudenti ad imprudentiam 
ejus[40]. Sed si quid contemptus transierit, vereor ne quasi validum putetur 
non tetigisse formido. Melius est nobis cum beato Paulo insultationis causas 
incidere, et plena voce testari: Factus sum insipiens, vos me coegistis[41]. 
Hoccine ergo nullo constabat exemplo, ut sacerdotum papa concilium convocaret, 
cujus arbitrium est collectio synodalis? aut parva erant, quae de vestris 
cum hac multitudine facinoribus damnarentur? Nonne directa verba sunt canonum: 
Quicunque clericorum ab episcopo suo,
______________________________________________________________________
ante sententiae tempus, pro dubia suspicione discesserit, manifestam in 
eum remanere censuram? Ad hujus rei ministerium devotum Deo oportuit agmen 
occurrere, ut perditi et profligati gregis ulceribus
medicorum exercitus subveniret: quia quotiens morborum violentia celeri 
gressu ad animae secreta festinat, obvias manus afferre non potest salutare 
consilium, nisi ex collatione multorum. Nam et hoc a rege nostra poposcit 
allegatio, ut abscissis clericorum praejudiciis de accusatorum papae merito 
per humanum os supernum judicaret imperium. Videamus tamen si placet, et 
illas didascalici libelli vestri relegamus argutias: habentibus etiam nobis 
ante oculos patrum sanctiones, quibus excessuum vestrorum sentina ponderetur. 
Lex ecclesiastica pontificem ab aliis accusatum, priusquam sub lucem objecta 
constiterint, exigit non relinqui. Vos vero divini, ut puto, juris memores, 
qui levia errata despicitis, qui peccati nobilitate gaudetis, ne qua vos 
ex desertione
sacerdotis culpa respiceret, accusastis cum incrementis delictorum. Ad 
hanc vos valitudinem ille qui est praevius vester, adduxit, ut post desolatum, 
post impetitum pontificem, sine ullius vigore sententiae, totius pene Italiae 
improbandam antistitum crederetis esse censuram: quomodo quidam dixit de 
cohorte vestra: Festinantem animam morti non credidit uni. Potestne mens 
indocilis, criminum jam ditata successibus, a detestabili proposito, velut 
effeta feriari? Ille vos locupletes malis effecit, cui elationum copiae 
opes angelicas sustulerunt[42]et divinum censum nocendi quo exuberat, thesaurus 
invidit.
Sed promissi memores universa quae operi ipsorum recolimus inserta, tangamus. 
« Arguitur stylo splendidissimo papa Symmachus, quare conventionem praeveniens,
______________________________________________________________________
cum populorum coetibus examen intravit, et postea judicia, cum evocatus 
quater fuisset, sprevit. » Sic a vobis veri discessit affectio, ut mendaciorum 
nebulis urbis testimonium putetis involvi, et fallaciae penniculo depicta 
verba plus virium credatis habere, quam veritatem Roma quam retinet? Ergone 
ille disceptationem vel importunus adiit, vel exspectatus aufugit? Ergone 
illam multitudinem devotae Deo plebis, non pro fidei diligentia Christiana 
magis exspectatio, quam furor evocavit? Quisquamne ad inferendam violentiam 
currens lacrymas comites habet, et qui studet esse formidini, vultum timentis 
ostendit? Multitudo illa juncta sacerdotis officiis attulit ad nos lamenta, 
non jacula: nec venit telis minax, sed fletibus miserabilis: una tantum 
intentionem
vestram ostentatione gravatura; quia uberibus oculorum fluminibus demonstrabat, 
quam esset per acerbitatem vestram conditio dolenda pulsati, et in sobrietate 
venerandi examinis afflictione propria
commendabat, quem voce non poterat. Sed habetis manifestum ex hac re qui 
bilem furor accendat: quia pene absolutus ad judicia venit, pro quo orbis 
illacrymat, et dum rebus extraneam in praedictum invidiam sermone colligitis, 
paulisper reverentiae nostrae diu cervix superba submittitur. Sacram enim 
congregationem tunc vocatis, quando exstinctorem nostrum Symmachum vultis 
asserere: et crudeli pietate honori nostro putatis accrescere, quod residens 
in Ecclesiarum arce perdiderit. Nos ista non solum non sensimus, sed diversa 
sentimus: ad alios magis tutelae vestrae venena convertite. Non habet testimonium 
defensoris, qui repugnanti impendit oris obsequium: perdit quam esse putat 
beneficii gratiam, qui aliquid praestatinvito: quia non est munus nisi 
quod velis accipere.
Nunc longa non opus est admonitione jam perditis: odium debemus operi, 
de cujus jam non superest quod damnetur auctoribus. « Mulierum turbas asseritis 
urbanis coloribus cum praefato ad judicia convenisse: et illa subtilitate 
ostenditur sexus, qui majorem antistiti debuisset affectum. » Profanissimi 
hominum, scriptum retineo: Aliud est male dicere, aliud accusare. Et prophetam 
dixisse: Reprobantes verbum sperastis in calumnia et in tumultu, et estis 
in eo: propterea erit vobis iniquitas haec sicut interruptio[43]. Quia 
pro nobis dicit Dominus: Eos qui judicant vos, ego judicabo[44]. Et iterum 
ad servos suos dicit: Nolite timere opprobrium hominum, et blasphemias 
eorum ne metuatis[45]. Rursus etiam vobis clamat: Accedite
______________________________________________________________________
huc semen adulteri et fornicarii: super quem lusistis, super quem dilatastis 
os et ejecistis linguam? nunquid non vos filii scelesti estis, semen mendax[46]?
Quae quibus copulatis advertite, dicentes: Indicta causa, derelictis defensoribus, 
papa decessit: fori nobis in negotio praesenti, et platearum quarum estis 
hypocritae, exempla proponentes: Nobis scriptum est per Paulum apostolum[47]: 
quibus crucifixus est mundus, quid illis cum foro? sed ista nescitis, aut 
quod est gravius, nota contemnitis. Peregrinum credo aliquid, et a ratione 
separatum postulans papa discessit. Nonne hoc speravit pro statu labentis 
Ecclesiae pastorali cura constrictus, quod et religiosa providentia, et 
causae ipsius ordo flagitabat? Quae enim judiciorum forma praecesserat,
______________________________________________________________________
ut vobis hostiliter disruptis, etiam per suggestionem vestram sublatis 
Ecclesiae opibus, qui diu fuerat cibus esurientium, famis mancipium videretur 
effectus:
dum alimentis distributor egebat, ut fieret in dominatu servitus, et in 
servitute dominatus? Quae hoc qualitas praecedentis aevi per memoriam in 
medium transacta reddebat? Qualis habuit effici ex censura convictus, in 
quo causam adjudicatio praecedebat? Non fuit privilegium, quo spoliari 
potuit jam nudatus. Unum vobis putastis residere in sacra collectione subsidium: 
ut ad tuendorum immanitatem criminum sacerdotes vobis comites jungeretis, 
et fieret impunitum facinus pollutione multorum. Nunquam convenienti tempore 
censor adsciscitur, qui ad decisum pene negotium convocatur; criminosi 
etsi est meritum, tollit accusator, qui eo plus furori suo vult licere, 
quam judici. Dicit enim vos impetens propheta: Haec est pars eorum, qui 
vastaverunt nos,
et sors diripientium nos. Ite, angeli veloces, ad gregem convulsum et dilaceratum, 
et populum terribilem[48]. Ad vos angelus missus est, scilicet per sacerdotes, 
quorum voce atque merito perferenda Christo dona suscipiunt, et placato 
dominante impetrata mortalibus vota concedunt, per quos vobis oblata sunt 
munera repudiata concordiae: qui poenam merentibus dilectionis praemia 
detulerunt, qui dum se considerant, in nullo quod merebamini, respexerunt.
Quis eum, inquiunt, vidit cum accusatoribus suis aperta, ut aiunt, pugna 
confligere? Impudentissimi hominum, quem cum quibus vultis decertare, respicite: 
et utriusque partis, si quid salutis in vobis resedit, loca, tempora, personas 
attendite: et si vos
______________________________________________________________________
nefarie congesta cordis adhuc pravi non subegit opulentia, oculos ad Deum 
paulisper attollite, et vel brevi tempore sinistri monitoris jussa contemnite. 
Agnoscitis summi regis praeceptionibus vos in his quae merito plectenda 
sunt, non muniri. Quia quamvis responsi qualitatem dictent dogmata postulati, 
et petitio dum existit praevia quae sint secutura, describat: nunquam tamen 
casibus vestris libera regnantis verba cepistis: nunquam desideriis per 
aucupia calliditatis imperialia vobis scripta militarunt. Quotiens vanis 
hiatibus nocendi inefficax morsus increpuit? quotiens de accusato quidquid 
spe tenuistis, effugit, et vacuos imago praesumptione occupata deseruit? 
Deo gratias, qui hanc providentiam indidit ei, cui rerum humanarum summa 
commisit. Spes certa
quietis est, et salutis perfecta in gubernatore sapientia. Puppis cujus 
magister ad clavi regimen intellectus dote praeparatur, ubique stationem, 
ubique
portum habet in fluctibus. Certa est generalitatis securitas, quando rempublicam 
nobilibus regit artibus institutus. Scit imperatoris nostri coelo infusa 
dispensatio obviam manum famosis in fallendum ingeniis exhibere. Labore 
apud eum non opus est, quem sortita est olim nuda veritas defensorem. Cessent 
impii commentitia apud illum simplicitatem fraude mentiri: quidquid se 
adversus justitiam moverit, mox tenetur: nihil apud praedictum tutius innocentia 
est: legatione valida utitur, qui aequitati res congruentes insinuat: quae 
gravis est plerumque principibus impugnatio, minus fidelium blanditiis 
non legatur. Sed haec Deo melius narrantur, a quo frugis hujus planta descendit.
Ad vos me reducit propositi operis non amica
conditio, qui melioribus hactenus operam volui navare sermonibus, dum captivam 
orationem exigit imperiosa necessitas. Dixistis enim: « Quomodo de causa 
vel qualitate ejus primitus tractabatis, cum necdum haberet synodus firmitatem? 
» O frontem dictionis immundae, et faciem libelli, quam non sola maculavit 
imperitia. Tractatus nostri provinciam et narratis et quaeritis. Hinc eramus 
nempe dubii, quia quemadmodum loquimini non habebat synodus firmitatem: 
transibat negotii qualitas audituros, et plus adhuc remanserat in reverentia 
pulsati, quam esset in nostri integritate collegii.
« Deinde pro quaestionum tormentis venerabilem Laurentium et Petrum episcopos, 
a communione papae se suspendisse replicatis, et quidquid providit
cautio convocatorum, ducitis ad crimen impetiti. » Ullone ergo tempore, 
dum celebrarentur ab his sacra missarum, a nominis ejus commemoratione 
cessatum est? Unquam pro desideriis vestris sine ritu catholico et cano 
more, semiplenas nominati antistites hostias obtulerunt? Aliquando, quod 
capiti vestro ascribatur, facta est apud Deum offensa per gratiam, et exstitit 
nutrix veniae, peccati mater oblatio? Fuerunt quidem corporis tantum conventione 
separati, quos loqueris; animarum tamen praesentiam non vitarunt. Si eos 
putas a consortio mutuo dissociatos quos fibula religionis pio mordens 
dente conjungit, procul te ab aestimatione catholica culparum duxit affectus. 
Mandati coelestis habitatio nos aut miscet, aut separat: non interest quae 
intervalla nos
segregent, si uno in supera mansione conclave retinemur. Vere hinc conjicimus 
esse vos servos ventris et corporis, et per hanc sententiae vestrae vilitatem 
declaratis mancipia vos esse terrena. Scriptum est enim: Animalis homo 
non percipit ea quae sunt spiritus[49].
Post haec, versis in fugam ordinibus, lymphatici more sermonis addidistis: 
« Ergo concilia sacerdotum ecclesiasticis legibus quot annis decreta per 
provincias, quia praesentiam papae non habent, valitudinem perdiderunt? 
» Legite, insanissimi, aliquando in illis praeter apostolici apicis sanctionem 
aliquid constitutum, et non de majoribus negotiis, ad collationem si quid 
occurrit, praefatae sedis arbitrio fuisse servatum. Sic enim habet: Si 
quis episcoporum
______________________________________________________________________
judicio provinciali depositus fuerit, Romanum papam, si placet, rursus 
appellet; et ipse, si videtur, reparet judicia in opitulatione damnati. 
Ecce enode est, quod ad laqueum praeparastis: nisi forte arctissimis in 
illa parte nexibus astringamur, et replicationum nobis itinera non patescant; 
dum callis ante pervius dumetis novella interclusione vestitur.
« His enim nos eloquii vepribus, dum gradimur per plana, retinetis, cum 
dicitis, laesum principem, quare attributum visitatorem, contra ecclesiasticas 
regulas, prima voluimus fronte discedere: » et nihil amplius liceret hunc 
vitiis, ne duresceret lolium, ne profana messis, nulla disciplinae ante 
maturitatem succisa falce decumberet, et putaretur licere quod judices 
non vetabant. Unde ex aperto constat, nulla
vos, extra praestantiam piissimi regis, quam frustra desideratis noxae 
copulari, exemplorum auctoritate fulciri. Superest, ut et ipsum doceam 
in his excessibus, quod bono universitatis contigit non teneri: quia directum 
non occasionem litis, nec fomentum jurgii, sed causam voluit esse concordiae: 
praevidens scilicet, quod nisi simplicem jussionum suarum tutela vallaret, 
cito in escam dissidii toxica vestra subreperent. Scriptum est enim: Vir 
simplex credit omni verbo[50]. Idcirco mandati limitem fixit, quem nulla 
liceret transgressione violari. Praefatum ad beati Petri basilicam, mox 
Romam perductus fuisset, mandavit occurrere, faciens de sacerdotis voto 
regis imperium. Quis enim non putaret pontificem sponte pariturum in ea 
parte quam licere sibi
______________________________________________________________________
princeps non credidit, etiam si vetaret? Ibique papam ab eo salutatum suo 
ore jussit affari, ut traderet coepiscopi mancipia, nullis subdenda tormentis; 
servanda profecto ad disceptationem synodalis examinis. O castitatem praecepti, 
quae dum facem praesentibus praefert temporibus, in umbram cogit antiqua! 
quae rapit lumen veteribus inauspicato splendore novitatis! Quis taliter 
commentitiis laudibus locupletavit fama dominum actuum suorum veritate 
mendicum? Non derogo vobis de scriptoribus, quorum beneficio contigit ornata 
ad nos majorum gesta perduci: sed Dei beneficia non tacebo: quia princeps 
noster rebus superat decora sermonum. Obnoxiam linguis gloriam venerabilis 
causarum trutinator inspexit: ut cum petitioni vestrae effectus
artifex praestaretur, in omnibus tamen jura ecclesiastica custodiret. Quae 
ad hanc aestimationem, quamvis acutiora caeteris corda, sufficiunt? uno 
tempore, una scriptione, sine aequitatis detrimento, desideria vestra supplentur, 
et eadem charta ad ministerium religionis, et vestrum destinatur ad gaudium. 
Boni enim principis praevidit inquisitio, servilem assertionem innocenti 
examine non probandam. In electione enim venerandorum judicum ipse accusantes 
extra ordinem repulit, ipse ad spem retulit accusatum.
Videamus tamen ista si facta sunt: si Dei inimici, etiam terreni domini 
non fuistis, dum Christum et regem parili temeritate despicitis, et unus 
vobis ad utramque contumeliam ductus est criminum. Destinatus
antistes ab ipso complendae jussionis confinio oris vestri spiris abripitur, 
et ad incentivam confusionis aptatur, qui paci militaturus advenerat. Invisis 
beati Apostoli liminibus ad usum furoris vestri jam nescius sui advocatur; 
et illud quod ex omnibus orbis cardinibus devotos attrahit, positum in 
vicinitate transitur. Ecclesiarum fundamentum adire non permittitur structura 
mediocris: tunc spem bonorum fructuum perdidit a radice separatus. Dicatis 
forsitan, Apostoli genio decerpi, si putatur coeli civis terrarum locis 
includi. Tamen quamvis benedictio poscentibus ubique praestetur, et exigat 
praesentiam martyris fides et devotio supplicantis: negari non potest, 
diligentiae natali solo plus tribui, et majorem affectum loca impetrare, 
de quibus ad superna transitur.
Quam fidem allegationi curationum multitudo jam praestitit? et utimur post 
obsidionem diabolicam testibus jam sanatis. Haec licet per Redemptorem 
nostrum in toto orbe celebrentur: est tamen non modica monumenti illius 
per frequentiam comparata nobilitas: quia per eum qui hominem mutavit in 
angelum, illustrari potuit natura telluris. Hanc visitatori vestro invidistis 
gratiam, aestimantes quia
errorum vestrorum sectator esse desisteret, si reverendae passionis penetralia 
contigisset. Ecce non habetis in regia auctoritate subsidium: ecce post 
coelestem commotionem juste vos et principalis quam sperni fecistis, censura 
percellit.
Videamus si superest aliqua de regulari propositione defensio. « Visitatores, 
inquiunt, et aliis episcopis ipse dedit, et justum est, ut facti sui lege 
teneatur. » Non vos in hoc titulo falsitatis incesso: diu mendaciis adhaerentia 
verba non arguo. Dico tamen, latorem juris definitionis suae, nisi velit, 
terminis non includi; et nisi princeps fastigii summa moderetur, frustra 
ad illud quod dederit, jus vocatur. Lex probitatis et mentis est, quae 
hominem viventem sine lege castigat; proprie moribus impendit, qui necessitati
non debet disciplinam. Aliorum forte hominum causas Deus voluerit per homines 
terminare: sed istius praesulem suo, sine quaestione, reservavit arbitrio. 
Voluit beati Petri apostoli successores coelo tantum debere innocentiam, 
et subtilissimi discussoris indagini inviolatam exhibere conscientiam. 
Nolite aestimare eas animas de inquisitoribus non habere formidinem, quas 
Deus prae caeteris suo reservavit examini. Non habet apud illum reus de 
allegationis nitore subsidium, quando ipso factorum utitur teste, quo judice. 
Dicas fortisan, omnium animarum talis erit in illa disceptatione conditio. 
Replicabo uni dictum: Tu es Petrus, et super hanc petram aedificabo Ecclesiam 
meam[51]; et, Quaecunque solveris super terram, erunt soluta et in coelo[52];
______________________________________________________________________
et rursus sanctorum voce pontificum dignitatem sedis ejus factam toto orbe 
venerabilem, dum illi quidquid fidelium est, ubique submittitur, dum totius 
corporis caput esse designatur; de qua mihi videtur dictum per prophetam: 
Si haec humiliatur, ad cujus fugietis auxilium, et ubi relinquetis gloriam 
vestram[53]?
Quid si immunda mihi labia habenti, et nullis succensi carbonis, ut Isaiae 
concessum est, undis abluta, ipsum ad possessionis suae tuenda privilegia 
Petrum apostolum liceret evocare, et quod agit precibus, humana voce loqueretur? 
quem si audiretis, hoc diceret: Filii hominum, usquequo graves corde? ut 
quid diligitis vanitatem et quaeritis mendacium? Scitote quoniam mirificavit 
Dominus sanctum suum[54].
______________________________________________________________________
Quid stabilita Christi manibus cupitis fundamenta subruere? quid canum 
possessionis genium illius qui per culpas juvenescit, ariete pulsatis, 
et divisione ecclesiastici gregis novis me et post carnem passionibus subjugatis? 
Inauditum sacrilegii genus est, quod mentitae religionis honore coloratis: 
dehonestat venerandi reverentiam nominis, qui adjutorem se in his quae 
in Deum jactat commissa, pollicetur. Contumeliae
genus est, quasi in solatio adesse sublimi, juxta Apostolum: Tu quis es, 
qui judicas alienum servum[55]? Quid auribus imperitis illuditis, et graviorem 
vindictae speciem facitis esse, quam culpae? Si odium debetis excessibus, 
vos mundate: cur liberius condemnatis scelera quam vitatis? Sui impugnator 
est, qui fornicationis officiis urget adulteria, et per animarum stupra 
carnis accusat. Scriptum nempe retinetis: Maledicti omnes qui fornicantur 
abs te[56]. Foedera ergo a nitore Domini sui obligatione dissolvitur, qui 
statutis coelestibus minus mera fide dependit officia. Possessionis nostrae 
vobis, ut video, claritas movit invidiam; quam simulata in mali possessoris 
indignatione transfertis, dum desudatis impendiis. Arcem qua fuistis conspicui,
______________________________________________________________________
crebris labefactatam ictibus, nisi obsisterem, proposuistis obruere; et 
coelo stabilitam machinam, quanta sit, ostendere per ruinam. Nolite praestolari 
de clade vestra victoriam: nolite triumphum superando perdere, meis laboribus, 
meo sudore quaesitum. Quidquid ad tropaeum ducit, obtinui: quidquid vos 
illustres faceret, in sede congessi: vobis tribuit claritatem fax ista 
quam viperino liquore putatis exstingui. In perniciem propriam accenditur, 
qui sic saevit in gratiae suae germina, ut plantas abscidat: liberior justo 
iracundia plus quam alios lacessit auctorem. Symmachi quos vocatis excessus, 
si sunt illa qua et vos, exspectatione sustineo: nefas est, peccantem patientiam 
judicis non amare. Quid nisi ultionem flagitat, qui dum reus et ipse sit, 
vindictae
in altero moras accusat? Haec illis a me vox debetur studiis: quia Deum 
dixisse teneo, pronum esse hominem in malitia, et omnem carnem amicam esse 
peccatis. Nolo occasione personae innumeris datura dignitatem, fiat in 
abjectione possessio: ne dum homo incessitur, lex divina frangatur. Mihi 
credite, si sunt ista quae dicitis, respicio: quia et in illis quibus nihil 
tale dicebatur, quid fuisset inspexi. Errat, qui falli Deo proximum credit: 
Mihi vindictam, et ego retribuam, dicit Dominus[57]. Vos potius olim filii, 
de quibus spiritalis ventrem partus onerabat, ad abjuratam redite concordiam: 
pio vos sinu, sicut habuit hactenus, Ecclesia mater accipiat. Nunquam est 
sera correctio: scit diu exspectare immodico labore
______________________________________________________________________
     57: (Deut. XXXII, 35; Eccli. XXVIII, 1; Rom. XII, 19; 
     Hebr. X, 30)
quaesitos: nescit pro vilibus despicere magno pretio comparatos. Multis 
gradibus recursus est ad salutem: praeter desperantem nullus excluditur: 
fructus veniae proximus est coronae. Nolite Symmachum papam pressuris vestris 
juvare: si reus est, mihi credite, cum cessaverit humanae impugnationis 
ministerium, divinum mox succedit arbitrium. Nonne in splendidissimi cognitoris 
lance praedicto aut poena debetur, aut praemium? Syllogismos a me sermonum, 
et schemata non quaeratis. Antiquo adhuc utor reti
post hominem; et irrisam a sapientibus saeculi cymbalam non reliqui. Illa 
me per mundi freta sustentat: ditat probatum in captione hominum rete, 
quod cernitis. Redite ergo, quia fuga vos nec dum essetis agrestes eripuit: 
currite ad ovile, ne luporum vos exponatis insidiis: ne per moram amittatis 
gratiam sponte venientum: quia contemptam invitationem gehenna subsequitur. 
Ego, si quid dulcedinis ut pater debui; si quid districtionis, ut attributus 
a Deo magister, implevi. Providete ne diutius qualemcunque crucis meae 
angulum rara Levitarum corona circumdet: ne dolenda etiam extraneis in 
longum solitudo dominetur: ne labor uteri mei sterilitatis vice hostilem 
peperisse familiam, et numerosa proles per sinistros actus infecunditatem 
parentis ostendat. Pauca
sunt quae asserui, sed quanta ex his pendeant, aestimate. Venite, filii, 
audite me: timorem Domini docui vos[58]. Romam respicite, quam ab idolorum 
servitute sine auri, sine argenti pretio liberam sanguinis Christi fecit 
effusio: cui etiam meam servuli sui mortem jussit impendi. Quae per multa 
tempora famosis cultum delubris exhibuit: quae diu venerata est in imaginibus 
daemonum, quem laborante censu indiderat manus magistra terrorem: quae 
suspexit potestatem numinum emptam pretio metallorum: cui sublimiores deos 
peperit exercitatior manus artificis: et divinitatem quam homo per fabricam 
contulit, apud homines Dei habuit forma majorem. Ecce jam, Christo propitio, 
ad novas fornaces simulacra redierunt: ecce jam de obsoleta superstitione
______________________________________________________________________
usus vester accipit, quod laetetur: dum de veteri Tonante nova merito vascula 
praeparantur. Quid hanc adnitimini interrumpere quietem? quid ludere vanis 
intentionibus felicitatem? excusationem non habet furor iste, si creditis: 
non interest quibus itineribus ad mundi principem currat, qui a sancta 
unitate desciscit: pingues hostias litat diabolo, qui contristat Ecclesiam. 
Vanas ergo repudiate tendiculas: simplicem habet defensionem pacis affectus: 
nimis armatus est, qui illa quae adversarius concordiae ministrat, tela 
contemnit: sufficit contra omnia jacula jurgiorum fidei nuda oppositio. 
Quid Eulalii et Bonifacii tempora, dum malorum solatium quaeritis, revocatis 
in medium? quid incrementis excessuum praesentatis vetusta contagia, et 
per iniquam voluntatem
senectuti in operiendis delictis facitis nil licere? Alia tunc fuit causa 
discordiae: et nisi narrando cogerer sustinere transacta, ostenderem vobis 
nullum evenire solatium de comparatione factorum: quia illos quos ad pontificale 
fastigium intentioni obsequens fervor evexerat, utrosque repuli; hunc elegi: 
quia de illis, teste exitu, nemo mihi placuit: de istis, contra regulas 
nitentem profugum feci; provectum legitime mundo impugnante servavi. Scitis 
ista, non nova sunt: quia dum ille truditur, iste firmatur;
vester mihi militavit assensus. Deinde cur in perniciem vestram laeditis 
sacerdotale concilium? cur laceratis sententiam in qua inspirante Christo 
oracula superna patuerunt, et inter Deum atque homines interpres exstitit 
lingua pontificum? quid generalis Ecclesiae dolorem facitis, quamvis in 
principali, tamen in una commissum? Illa enim coeli curia, variarum dotibus 
aucta curulium, et multo Redemptoris nostri auro ostroque decorata, nihil 
in illa discussione auctore se protulit: sed per humanae linguae ministerium 
divino militavit imperio. Intellexit non esse suum, quidquid impulsa constituit: 
nihil habet in illa sententia, nisi unde de sola devotione gratuletur: 
peregrinum stylus sensit eloquium, inde sumens solam gloriam, quod infusa 
sibi servavit et coluit.
Quid his de exemplis evangelicis praeparastis calumniam? sicut de vobis 
scriptum est: Erraverunt in ebrietate, nescierunt videntem, ignoraverunt 
judicium[59]. Nam dum profanis memoratos verbis caeditis, et inscitiam 
proditis et livorem. Isti ergo resurrectionem corporis quam praedicant, 
non credentes, haereticis se miscuere contagiis? Isti quod abjurant linguis, 
corde sectantur? Ergo quia dixerunt, eum timendum esse qui potest corpus 
occidere et animam mittere in gehennam; ideo a fide aliena texuerunt? ecce 
profundam imperitiam. En beatum Lucam cujus potestis assertione convinci, 
qui clamat: Timete eum qui postquam occiderit corpus, habet potestatem 
animam mittere in gehennam[60]. Quis hic locus erroris, ubi congruentia 
pari ductu
______________________________________________________________________
exempli et historiae verba concurrunt; nec diversum est ab intellectu catholico, 
et lectionibus quod profertur? Nunquam bene nodus in scirpo quaeritur: 
non involvit nebula praedicatae lucis auctores. Resurrectionem ergo carnis 
non credunt, quia posse corpus confitentur occidi? quia peccatricem animam 
gehennae mancipari? Densis cor vestrum vepribus suffocatur, et interna 
vitia aliis certat ascribere. Joannis etiam apostoli jactatis scripta violari, 
quia ex verbis ejus dictum est: Si dicamus quia peccatum non habemus, mendaces 
sumus, et veritas in nobis non est[61]. De codicum diversitate nil queror. 
Ideo ergo corrupta sunt apostoli monita, quia non junxerunt. Nos ipsos 
decipimus, et quia junxerunt mendaces sumus? Non solum divinae, sed etiam 
humanae
______________________________________________________________________
rationis ignari, qui veritatem non habet, mendax recte censetur: nec alia 
re nisi falsitate plenus est, qui integritate vacuus innotescit. Sed haec 
in vobis non curanda sunt linguae oratione, sed gemituum: nec magis sunt 
vobis exhibenda verba, quam lacrymae: quia liquido nocens est, qui insontibus 
aut meritum culpabilis, aut nomen opponit. Reliqua objectionum vestrarum 
capita non revolvam: praestat silentio damnanda sepeliri. Nobilitatem dat 
facinoribus,
qui ventilationem ipsorum multiplici ad aures posteras relatione transmittit. 
Beati Pauli est sequenda sententia, qui monet per discipulum cunctos et 
clamat: Inanes quaestiones evita[62]. Multa enim sunt in propositionibus 
vestris, quae ita feculentis ulnis peccandi amor amplectitur, ut fiant 
indigna memoratu: plura levitas dehonestat, dum subductis eviscerantur 
verba vestra ponderibus, et de religionis causis elocutio ventosa componitur, 
auris congruam sortita gravitatem: quae in palearum abundantia nihil est 
horreis illatura de tritico, dum infecundam frugibus culmorum parturit 
ubertatem, et spem de herbae luxuria mentitur agricolis: de quibus nihil 
lucri ventilabra reperiunt, igni debita, incendioque peritura: de his scriptum 
est: Dormierunt
______________________________________________________________________
viri somnum suum, et nihil invenerunt[63]. Nihil est, carissimi, pace dulcius, 
si tamen saporem ejus non plenum amaritudine pectus excludat. Breviorem 
quidem admonitionem debueram, quam prolixam non parva vestri consideratio, 
et diu in vobis jurgiis exercitata frons protulit. Usus est multa peccantum, 
stricta allocutione non corrigi: et effusionem plurimi, quam in delictis 
habuerunt, in monitoris sermonibus hanc requirunt. Me satis est et diligentiae 
vestrae, et jussis coelestibus obsecutum. In his quae secutura sunt, locum 
sermonibus non relinquam: quia haec refero; mundi caput Romam per vestras 
intentiones esse prostratam, et nutricem pontificii cathedram, quasi ultimum 
videre sedile despectam.
______________________________________________________________________
Cujus vocem beatus Paulus excepit, et illa qua semper usus est eloquii 
intonuit libertate: apostolorum principem lenitatis incessens, quod fluxis 
et profligatis mentibus parentis adhuc servaret affectum: nec in profundum 
ductis ulceribus ferro medicante succurreret rescindenda docens lanienis 
secreta morborum, et manifestae desperationi salutiferum esse vulnus adhibendum: 
ne dum manus medici per pietatem a sectione carnis corruptae suspenditur, 
de abstinentia teli invitetur exitium: quia dum parcit aegris dextera, 
curandos interficit; nec grandis est differentia, utrum lethum inferas, 
an admittas: mortem languentibus, qui cum possit non excludit, inflixit. 
His ergo adversus eos oris januam patefecit alloquiis.
Omnis qui judicas, in quo alium judicas, te ipsum condemnas: eadem enim 
agis quae judicas. Scimus autem quia judicium Dei est secundum veritatem 
in eos, qui talia agunt[64]. Et iterum: Beatus qui non judicat, in quo 
probat seipsum[65]. Quae malum ratio est, ut praedicet non furandum, qui 
furatur: et prodigum verecundiae frontem nube vestiat impugnationis alienae? 
Nemo recte monitoris personam suscipit, nisi qui actibus suis errata condemnat,
______________________________________________________________________
et amorem innocentiae conversatione demonstrat. Nam adjacet etiam publicanis, 
amica moribus vitia damnare sermone, et sceleratioribus linguae officiis 
punire quod diligant. Quasi non quoddam genus sit majorum excessuum, dare 
rei affectum labiis, quam mente despicias, et ingenii virus colloquii melle 
vestire. Haec sic ago, quasi si vobis esset pudor, pudicitia, venustas 
affectui; liceret accusare doctorem, et adversus electum oris lividi morsus 
aptare: cum ante futuri praescius per epistolam ad vos datam plena voce 
monuissem: Quis accusabit adversus electos Dei? Deus qui justificat: quis 
est qui condemnet[66]? Et iterum: O homo, qui judicas eos qui talia agunt, 
et facis illa, putas quoniam effugies judicium Dei? An divitias bonitatis 
ejus, et
______________________________________________________________________
patientiae, et longanimitatis contemnis[67]? Accusatis malitiam repleti 
iniquitate, fornicatione, avaritia, nequitia, invidia, homicidiis, condemnatione, 
dolo, malignitate, superbi, elati, inventores malorum, parenti non obedientes, 
insipientes, incompositi, sine misericordia[68]. Docetis fornicantibus 
neminem esse miscendum, adulteri Laurentii aut sequaces, aut praevii: per 
quos ille aut exseruit quae habebat toxica, aut quae effundens monstravit, 
accepit. Post illam illecebrosae communionis maculam, et pestem toto orbe 
exsecrabilem, sacerdotes Dei, quasi obsoleta comparatos communione, culpatis: 
reos putatis esse, qui subiere consortium nullo teste convicti: et sectamini 
hominem toto ecclesiasticae inscriptionis, non dicam stylo, sed ense perfossum.
______________________________________________________________________
Quod licet, non licet; et quod non licet, licet. Quemadmodum Jamnes et 
Mambres restiterunt veritati; sic et vos mente reprobi, circa fidem proditores, 
protervi, inflati, amantes voluptatem magis quam Deum; habentes speciem 
quidem pietatis, virtutem autem ipsius abnegantes[69]. O vim doloris interni! 
qui nequit expedite quod concepit; qui profundis ingestum visceribus loquendi 
affectum quem imperavit, irrumpit. Nihil vobis ultra plus eloquar: quod 
de oratione remanet, lamenta supplebunt.
Post haec si inter manus medicorum curatione aegrescitis, nec aliqua a 
coepto salutis consideratio vos reducit; saltem orbis parentem urbem vestram 
respicite: ipsa vos post defensores suos apostolos moerens aggreditur, 
ipsa compellat; et si quid est
______________________________________________________________________
pietatis in reliquum, orditur impetratura sermonem.
Me, quam Dei summi templa, repudiatis fanorum cultibus, et novae lucis 
nitore gaudentem, fecerunt esse conspicuam; quam post sacella sordentia, 
et multo pecudum tabo polluta, ab hostiarum cruore, dominici et apostolici 
sanguinis effusio purgavit: quam reducta post longum sanitas febrium fecit 
delubra contemnere; quam a victimis liberavit oblatio; quae pacem Christi 
per idolorum inimicitias acquisivi; cui non fuerunt pene numerosiora dona, 
quam numina;
quam religiosus reddebat varia devotione mendicam, quam egestas oppresserat 
frequentia a diis suis beneficia postulantem: quae Curios, Torquatos, Camillos, 
quos Ecclesia non regeneravit, et reliquos misi plurimae prolis infecunda 
mater ad Tartarum, dum exhaustis emarcui male feta visceribus: quia Fabios 
servata patria non redemit, Deciis multo sudore gloria parta nil praestitit: 
profligata est operum sine fide innocentia: criminosis junctus est aequi 
observantissimus, quia Christum ignoravit, Scipio. Per totam vellem stylum 
ducere, si orbatae pectus pateretur, infantiam. Sed quisquis lamentationis 
transacta relegit, lacrymarum tempora videtur optare. Nemo creditur non 
odisse, quorum relatione non laeditur: qui siccam faciem de filiorum funeribus
referens servat, certo teste crudelitatis arguitur. Illa posteritas plus 
moeroris attulit perdita, quam jucunditatis acquisita. Relegamus tamen 
quibus mutata sint ista successibus. Ecce jam in illo sacrario libertatis 
nihil servile de idolorum cultibus invenitur: ecce honorum corona, orbis 
genius flos Romanus, quae diu venerata est plena sanctitate calcat altaria. 
Ecce jam curia mea ad coelum vocatur, laudatur, accipitur: nec possum dicere, 
perdidisse me sobolem post gratiam baptismi, quam vel repentina mors abstulit. 
Multos trabearum vel curulium possessores supremus regnator sine dispendio 
cultus, aut dignitatis amplectitur. Pene jam terreni munificentia triumphi 
divinum mercatur affectum; et hoc ad Christi gratiam proficit, quod mundo 
studetis esse venerabiles.
Mentior, nisi egena agmina consulatus vestri in subsidio miseriarum praestolantur 
adventum. Etenim purpura vestra qua anni vocabulum nobilitatis, subripientem 
miseris vestimentorum largitate pellit algorem. Prope jam iterum necessitatibus 
fuerunt auxilium decora fastorum; et veteri infidelitate deposita, in tali 
praeparatione census dispendia efficiuntur lucra animarum. Ecce nunc ad 
gestatoriam sellam apostolicae confessionis uda mittunt limina candidatos, 
et uberibus gaudio exactore fletibus collata Dei beneficio dona geminantur. 
Quis tempore quo pretiosis siccamus ubera partubus, quo prolem nostram 
aeterna genitrix rursus paritura nunc suscipit, cujus post primam nativitatem 
grandaevis fetibus alvus impletur, quae mihi prolem regenerando dulcem 
facit
esse, quam peperi, quae ad se venientes senium facit exuere, et ad vitae 
principia redire confractos, quis hanc felicitatem, rogo, interpellatione 
commutat? Quis per discordiam viperina mente compositam aurei mihi saeculi 
jubet perire beneficia? quis in renovatione mea occasum clandestinus inspirat, 
et per blandae frontis speciem inimicitiis vires acquirit? Generosam in 
tali negotio prosapiem non agnosce. Si qui sunt tamen summorum, quos vilibus 
tempestatis hujus procella sociavit, aliis auctoribus facinorum
participatione maculantur. Splendor sanguinis, etsi communionem criminis 
incurrit, nescit tamen ducem se praebere peccantibus. Habet forsitan reatum 
de neglecta cautione, non habet dignum supplicium de scelerum principatu. 
Sub quadam verecundia jungitur delinquentibus, qui ad adulta jurgia convocatur: 
non meretur desperationem perditi, in quo facilis tantum crudelitas improbatur. 
Vos potius video, triviorum germina, vos agnosco: in quibus naturae vilitas 
convenientes sibi mores peperit: quos degenerasse claritas fuerat: qui 
per mentitae titulum religionis
gaudetis impunitate vitiorum: quorum labia nunquam aut honorum sapor tetigit, 
aut quietis: qui fas omne origini parendo violatis, quos de latebris et 
specubus productos praesens causa monstravit. Quis ante concinnationem 
mali hujus, qui essetis, agnovit? diu fovistis secreta, quibus vos nox 
generationis abdiderat. Redite potius ad amicam caecitatem: nobis serenam 
et diuturnam lucem relinquite: concordiam Ecclesiae, aut absentia, aut 
correctione praestate. Si tamen vultis vos numerari inter splendidas prosapies, 
actuum emendatione cognoscam.