######################################################################
        Eucharisticum
In nomine Patris et Filii et Spiritus sancti.
Oraculum est scientissimi doctoris gentium[1]quod pariat infirmitas nostra 
potentiam, et quod terrena contritione anima convalescat: cum virtus quae 
de substantia carnis fluxerit, currat ad spiritum; et dum labefactatio 
nostra coelestem hominem, et in divina locandum arce componit ad frugem 
spiritus; si quando sine cultura aut messe sunt
______________________________________________________________________
corpora, dulce est, et cum accesserit propter augmenta diminutio: ad divitem 
Dei gratiam pervenitur jejuna et sterili paupertate membrorum. Ergo tibi 
debetur post Deum, imbecillitas nostra, quod de rerum sublimium affectione 
surreximus. Votiva febris meae necessitas, et exustio amplectenda medullarum, 
dederunt mihi et timere Deum de abitione sospitatis, et in ipso gaudere 
de reditu. Laetatur nunc in auctore nostro mentis sanitas procurata languoribus. 
Ubi est superbia divinae salutis quaesita ludibrio? ubi supercilium, per 
quod omnium munus credebas esse rem propriam? Repente deseruit te constantia 
roboris tui, et aegritudinis subjecta ponderibus elisa cervice jacuisti: 
postquam fugit prosperitas tua, seram meditata poenitentiam, quod praevalueras, 
Dei nostri fuisse
cognoscis. Gratias tibi, coeli moderator et conditor, qui dispensatione 
subtili, et occultis miserendi itineribus, vias nostras et de afflictione 
componis, et ad virtutem perfectam pia laceratione nos reparas. Ad medicinam 
tuam venire, nisi suffragio vulneris, non valemus: cum duritiam cordis 
assuescimus te percutiente mollire, et suggestionem terrenae vilitatis 
nobili et dulcissima molestiarum nostrarum passione comprimere. Ecce ego 
ille, qui in longum ducta mihi alacritate plaudebam; qua dum perpeti fruerer, 
quasi nulla intermissione solveretur, quaerebam qualiter peccati stipendium 
mors veniret. Nam elevatus insanis successibus, poetarum me gregi, ignarus 
venerandae professionis, indideram: delectabant carmina quadratis fabricata 
particulis, et ordinata pedum
varietate solidata. Angelorum choris me fluxum aut tenerum poema miscebat: 
et si evenisset, ut essem clarorum versuum servata lege formator, sub pedibus 
meis subjectum, quidquid coeli tegitur axe, cernebam. Ineptum diu volutavit 
vita mortalis, et certa miseriarum caecitas de falsa dicendi felicitate 
perextulit. Quotiens acclamantium flatibus propter religionem vertex nudatus 
intumuit, et mendacibus labiorum lusus illecebris, credidit amorem sui 
habentium pectoribus imperari? Tu autem qui in coelis habitas, irridebas 
me[2]: tu quem non
______________________________________________________________________
deliniunt verba, sed puritas: tu apud quem saepe muti loquimur, et clamantes 
tacemus. Sic dum me concinnationis superfluae in rhetoricis et poeticis 
campis lepos agitaret, a vera sapientia mentitam secutus abscesseram, nihil 
aliud cupiens, nisi auris vanae laudationes aucupari. Erat orandi fastidium, 
dum perorandi tenebar cupiditate mercari. Infelix ego homo! quis me separaret 
de corpore mortis
hujus[3]? gratia Dei, medicabilis morbi concessa ministerio. Nam ecce repente 
ad sedem animae formidantis dolor ingressus, et secreta cordis hostili 
pavit incendio: tunc quidquid homo est jugi consenescebat ardore, et per 
aditus naturales coctio se interna reserabat. Nam dum e latebris suis pelleretur 
arrogantia, quamvis adhuc aliqua de superstitioso, tamen jam de superstite 
nihil habebam. Hoc solum remanserat de conscientia viventis, quod a te, 
Deus meus, sanari me posse confidebam, quem ad commotionem errore perduxeram. 
Nec tamen vastatrix illa et magistra pestis latebat, viscerum immissa conclavibus: 
nec contenta velamine, totum me luridi coloris nube vestierat; ut quidquid 
in caeteris passionibus medicorum quaeritur digitis, hoc propositum
______________________________________________________________________
pro correptione sui vulgus videret. Urebat amantes mei longa calamitas; 
urebat inimicos: alios desperatio obitus mei, alios angebat instantia, 
concors erat civitatis in studii divisione sententia. Interea me edax ignis 
interno vastabat officio, et continuis curantium nutriebatur studiis. Nam 
quasi morbos aleret, ita quidquid contra ipsos providebatur, accessit. 
Tunc illa saecularis pompae philosophia, Hippocratis et Galeni contrita 
subsidiis, ad adjutorium fidele se transtulit, aliquando sentiens mundi 
blandimenta vanescere, et humanis hominem praesidiis non juvari. Jam duorum 
ferme mensium curriculis cladis hujus me sibi pressura submiserat. Jam 
remedii vice transitum praestolabar, et nihil suave de usura lucis istius 
recolens, abrumpere moras, etsi cum
peccati iturus fasce cupiebam. Expendite legentes quae hic flagella, quae 
tormenta me manserint: ut suppliciorum praesentium metu gehennae poenas 
expeterem, et ut ad illa immortalis camini et dirum anhelantis piacula 
festinarem. Sed non defuit mihi Dominus, qui mortificat et vivificat, deducit 
ad inferos et reducit[4], majestate sua ille, cujus est promissio. Adhuc 
verba in ore tuo, Et ecce adsum, dicit Dominus[5]. Nam cum unus se ex his 
qui assidebant mihi, et per singulos dies ditabant inaequalitatem meam 
dispendio facultatum, lassatum
______________________________________________________________________
se fuisse testaretur, nec aliquid remansisse quod fieret; illico mihi spem 
vitae detulit desperatio curatoris. Nam illic promptiora sunt coelestis 
bona juvaminis, ubi se subtraxerint obsequia infausta languentibus. Continuo 
me ad beati Victoris martyris praesidia saepe experta transvexi, et opem 
fortissimi precatus, Deo per ipsum cum lacrymis alleganda commisi. Satis 
esse ad promerendam clementiam ejus, si semper ante oculos suos statuat, 
unde nos sumpserit; nec facile ad sublimitatem mandatorum illius cum velocitate 
extremam migrare posse materiam. Quamvis per secundam pii naturam baptismatis 
ablutum sit quidquid de limo parente sorduimus: tamen quia dum inimicus 
salutis nostrae inclusum blandimentis fucat interitum, dulci vitia sapore 
condivit;
et dum pruritu aurium, dum gustandi oblectatione producimur, mors per fenestras 
ingreditur[6]; quo fugiendum est ab ira ipsius, nisi ad misericordiam ejus, 
qui reducem filium et concessae prodigum portionis, quem postquam cum porcis 
per obscenum siliquarum cibum addixit immunda communio, ad stolam candidam, 
ad annulum pretiosum, ad divitias illas paternae possessionis, quasi semper 
servasset jussa, revocavit[7]? Precatus sum per electum ejus, ut debita 
mihi plura dimitteret, ut plus diligentiae absolutus exhiberem. Et hoc 
eum promissionis suae chirographo et casta sponsione conveniens, poposci, 
ut daret etiam per praecepta sua amabili devotione me currere: quia cum 
sit illius, quod vocamur, illius quod vocati acquiescimus,
______________________________________________________________________
a nobis tanquam sint orta munerantur: et velle recta, et perficere ipse 
suggerit: tamen ceu pro nostra obnoxius devotione dat praemium. Promisi 
etiam, si clarioris studii me per gratiam suam donaret affectum, de manu 
linguae meae confessio ista procederet, de muneribus ipsius ingenioli mei 
eidem adipem litarem; ut nunquam styli cura de saecularium rerum ventosa 
exsecutione lassaretur: reliquas etiam quibus suggillabar foeditates abnuere; 
si tamen ipse, quod loqui inspiravit, velle me faciat. Supplicavi ut adesset 
in me beneficiis suis, nec averteret se ab eo, quem genuini praesidii tutela 
destitutum fovisset misericorditer, et illis qui parentum laetabantur defensione, 
praetulisset: et ut haec tribuerentur non vicem innocentiae meae reddidit, 
sed quantum
gratiae ejus deberet felix et eruditus peccator, ostendit. Nam si recti 
custodiam pietatem secutus non linqueret, et nos terreret ut arbiter, et 
non ut pater foveret; nusquam via salutis, nusquam evadendi
aditus pateret. Deus meus, redemptio mea, quae mihi occurrunt de his quae 
fecisti mecum: quae de illis quae gessi adversum me: quae si conferantur, 
nullum tempus aut ope tua, aut delicto meo sit vacuum. Libet ex innumeris 
in me collationibus tuis unam libare, et praetereundo populos largitionum 
tuarum, singularem summo tenus attingere. Tempore quo Italiam optatissimus 
Theoderici regis resuscitavit ingressus, cum omnia ab inimicis ejus inexplicabili 
clade vastarentur, et quod superesset gladiis, fames necaret: cum excelsa 
montium castrorumque arces penuria perrumperet; et in culminibus locatos 
armis saevior egestas obsideret: ego annorum ferme sedecim, amitae quae 
me aluerat, ea tempestate solatio privatus sum: remansi
solus, inops re et consilio destitutus, cui sola remedium tribuere possit 
adversitas. Ne inter parentes, quod est captivitatis sorte amarius, subsidia 
vivendi liber poscerem, extemplo porrexisti consuetam dexteram, defensio 
mea; et domum censu et religione praedivitem, ut solatium meum non respueret, 
compulisti. Poposci in matrimonium cujusdam nobilissimae et tibi bene compertae 
parvulam filiolam: protinus, te ut ad te veniret procurante, quasi hoc 
a me sperari debuisset, exceptus: contulit mihi placentium tibi consortium, 
et ut alimentis affluerem, et ad culturam tuam fugiens infidelitatis obscura 
commearem, pene ante agnitionem desolationis meae, coeperunt mihi largienda 
suppetere. Tunc primum ex mendico in regem mutatus, afflictorum
orditus sum mala deridere, et quasi debita mihi fuisset prosperitas, sic 
illorum negligere auctorem. Non tamen perduellis animus et durae cervicis 
continuo a te tumor elisus est: produxisti ultionis tempora, ne forte compungerer, 
et hoc tantum, quis esset praestitor, sanatus sentirem. Sed quia homo non 
corrigit ex injusto, nec facile ad candidum post maculas sedetur; steti 
in sententia mea illa qua caderem, vici patientiam tuam continuatione peccati. 
Et quia, cum sis clementissimus, non semper justitiam reponis, nudatus 
praesidio tuo, vocem illam quae directa est ad aures primi parentis, accepi, 
Adam ubi es[8]? In confusione mea, quantos amiserim clementiae tuae thesauros, 
et qua nudatus sim dote, numeravi: rerum a te collatarum
______________________________________________________________________
aestimatio tunc concessa est, cum mihi periret: redii ad me atque ad aerumnas 
meas, et propter gaudia producta lacrymavi. Statim quidem alio itinere, 
non tamen impare, subvenisti. Ordinasti, ut per officium
levitarum coactus sanares, et impacti honoris sarcina quod premebat a me 
pondus amoveret. Sed postquam venerandae me pressura dignitatis absolvit, 
habui de titulo genium, non de actionis nitore conscientiam. O mens rigore 
inebriata venefico, nec exemplis instructa, nec monitis! Si desunt tibi 
venerabilium magisteria librorum ad profectum, informare suppliciis: et 
nisi te coeno perditionis immergis, habere potes de poena doctrinam. Sed 
haec faciat in nobis ille qui praecepit, et ut pares ejus existamus imperiis, 
ipse nobiscum quod injungit, operetur. Haec et alia plura, sicut praefatus 
sum, per testem probatissimum beatum Victorem intimanda suggessi: nec requies, 
nec mora procuranda lentavit: petitionem meam suscepit, replicavit, obtinuit.
Hoc amplius suffragator meus emeruit, quam poposci, ut illa quae mecum 
matrimonii habuit parilitatem,
religiosae mecum habitudinis decora partiretur, et fieret praeclari dux 
femina tituli. Sed utinam sexum fragilem in animi virtute sequeremur, et 
actione nobili non tantum excelleret merito, quantum femineae imbecillitatis 
sequi videretur obtentu. Illa pretiosae vigore constantiae mala carnis 
vota perdomuit, et affectiosam servavit pudicitiam, non coactam. Illa recti 
observantiam, dum obstinate diligit, ire compulit in naturam. Utinam non 
mihi in illa districti proponatur hora judicii; et dum in infirmitate sua 
fortis apparuerit, ego in naturali virtute sim fragilis! Ecce, Domine, 
recensui ipsa quae noveras, et in ea tantum fui fidelis parte, ut non raperem 
quod tenebas. Adesto, rex gloriae, adesto supplicanti, et secundum benignitatis 
tuae consuetudinem,
secutura dispone. GLORIA PATRI, ET FILIO, ET SPIRITUI SANCTO.