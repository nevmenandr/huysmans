######################################################################
        LIBER PRIMUS.
        I. ITINERARIUM BRIGANTIONIS CASTELLI.
Celsior astrigerum Titan conscenderat axem,
Lampade cum plena totus in orbe patet.
Flammiger ardenti sorbebat flumina Cancro,
Cum segetem messor falce domat propriam.
Siccatur dum fonte bibens, dum mundus anhelat:
Jussus in occursum Gallica lustra sequi,
Torrida non timui quae vincunt arva Syenem.
Pulvis, flamma, sitis, dos fuit obsequio.
Quid jubar, et validos renovas mihi, Musa, vapores?
Plus erit algentes me superasse vias.
Quidquid plana calent; quidquid sublimia rigent
Frigoribus, passum dic sine lege poli.
Bellum naturae, quod discors fecerat annus,
Aestatem atque hiemem detulit una dies,
Indutum nebulis canas superare pruinas
Edocuit Vates fervidus imperio.
Presserat aestivo corpus sub fasce lacerna,
Vestitus tenui tegmine nudus eram.
Cum fugit ex oculis constanti tempore tempus.
Lampada nam Phoebi dux fuit ad glaciem.
Optanti brumam devoto contigit horror,
Quaesitusque calor nil dedit indicii.
Matronas taceo, scopulos atque invia dictas,
In foribus blandas, caetera difficiles.
Illexit miseros facies depicta viantes,
Calcatae diras mox peperere neces.
Nominibus propriis nil fallit sacra vetustas,
Tot leti formas sic vocitare volens.
Scrupea descissis pendebat semita plantis,
Nec visu facilis, credite, callis erat.
Quid labyrinthaeos priscorum fama recessus
Involvis linguis, quod timeat relegens?
Illic artificis laudandus constitit error,
Cum torsit rectum Daedalus ingenio.
Hic natura homines per summum portat Olympi,
Quo liquidum tranans ire columba valet.
Parcite, Pierides, pelagus fluviale silendo,
Ne reparet sermo, fors bona quod pepulit.
Duria nam Sessis, torrens vel Stura, vel Orgus
Marmoris Ionii saevitiam superant.
Dulcia cum variis succedunt laeta periclis,
Effectus rerum cor solidare solet.
Nil mihi cum dubiis prosunt oblivia tristi:
Ebria lethaeo pectora fonte fero.
Limina sanctorum praestat lustrasse trementem,
Martyribus lacrymas exhibuisse meas.
Ecce Saturnius, Crispinus, Daria, Maurus,
Eusebius, Quintus gaudia magna parant.
Octavi meritis da, Adventor; redde, Solutor,
Candida ne pullis vita cadat maculis.
Hostiles laqueos scindat mens conscia recti:
Hoc semper placeat quod decet, hoc liceat.
        II. DICTIO DATA DEUTERIO V. S. GRAMMATICO, NOMINE IPSIUS EUGENETI 
V. I. MITTENDA.
Gaudia transcendunt vires, vox laeta superbit,
Ingenii maciem prospera non metuunt.
Dulcia temporibus famulantur fila secundis:
Quod felix meruit, nobile carmen erit.
Vox justi quaestor, legum substantia, nobis
Ceu Phoebus mittet tympana, plectra, lyram.
Docta Camoenarum coeat pia turba sororum,
Offerat arguto pollice quod loquitur.
Turgida fatidici vix possint pectora vatis
Virtutum species enumerare tuas.
Tu decus Italiae, spes tu fidissima recti,
Fax, tuba causarum, purpura nostra, vale.
Luminibus locuples solem te Roma vocavit
Celsa, Quirinali suscipiens gremio.
Eloquio lyncem, tu subdes voce leonem,
Melle tuo serpens gutturis arma premet.
Fetibus orbatae ferrent tibi munera tigres,
Quae dolor et feritas aure pavente daret.
Te pene demessum ceu florem dextera fati
Dum lacerat, Christus perculit exitium.
Reddita se melius nunc vincit vita beati,
Actibus asseritur quod venit a superis.
His fretus, non legatos, nec verba precantum,
Callida fucatis artibus elicui.
Ipse ego, mendicae transmittens verba Thaliae,
Donum more Dei te precor ut tribuas.
Hortulus exigua sociatus parte retardat
Spem solidam, fieri ne merear dominus.
Hanc mihi largiri non spernas, lumen honorum,
Sic voti compos saecula nostra colas.
Sic te regnantis sublimet celsa potestas:
Sic currant meritis aurea fata tuis.
Amphion Dirceus tetigit quod pectine, vixit;
Nulla mori rerum tunc animata potest.
Commoda de Musis nunquam fluxere tot annis;
Affectu pretii quas mihi concilia.
        III. PRAEFATIO NEPOTIBUS PROCULI DICTA SUB DIE XV CAL. MAII.
Exprimit in spicam tellus jam feta papillas,
Lacte maritatis turgida cespitibus.
Stringitur in prolem sparsus per gramina succus,
De guttis faciens progeniem solidam.
Vestitus gemmis protendit brachia palmes,
De gremio ligni pampinus ecce viret.
Jussa per augmentum nunc silvam perdere vites
Frugibus ut crescat, vulnera conciliant.
Evocat, inquirit gaudens infantia mundi
Nutricem, tepidi quam dedit aura poli.
Ludit per faciem camporum rustica pubes,
Respiciens duri dulce laboris onus.
Annus reptat ovans tractus per murmura veris,
Fracta locuturis mella ferens labiis.
Cum rebus noster balbutit carmina sensus,
Aurea principiis dextera portet opem.
Blandior ad falcem messor perducit aristas,
Si rastris segetem pectere continuet.
Nunc stirpem Proculi dans vernum suscipe, doctor;
Ne fervor teneros decoquat immodicus.
Serventur leges; ceu census littera currat.
Horum Pindareus flumina vicit avus.
Docta Camoenali cecinit qui carmina plectro:
Cujus Apollinei nil tacuere chori.
Phoebus in auxilio repetat mox fortior illum,
Artis nobilitas Marsya si veniat.
        IV. EPITHALAMIUM DICTUM MAXIMO V. S.
          Praefatio.
Annus sole novo teneras dum format aristas,
Natura in thalamis, orbe tepente, sedet.
Pingitur et vario mundus discrimine florum;
Una soli facies, gratia, cultus, amor.
Arbuta vitali coalescunt uda vapore;
Ignea concretus semina succus alit.
Erigitur genio tellus tumefacta marito;
Torrida lascivis silva viret spoliis.
Lactans cespitibus in nodum truditur herba,
Vitea gemmatos brachia dant digitos.
In rerum cultu lex jungit pronuba taedas;
Aura poli ut sponsum germina cuncta facit.
Ergo pari voto lux, coelum, flumina, Nereus,
Montes, prata, ferae gaudia concipiunt.
De te quod vernat sortitur, Maxime, mundus;
Et naturalem dos tua comit opem.
Cui sanguis, census, genius, mens, vota superstant,
Musarum primo fulta supercilio.
Saecula te fidei monimentum nostra dederunt,
Corporis et cordis virginitate parem.
Vincentem meritis sponsam dat candida vita:
Quae cum te superat, sic tibi palma venit.
Huic niveis concors arridet flamma labellis,
Alba verecundas spargit in ora notas.
Adsit oro fons loquelae, voce, mente, pectine;
Ars, natura, Musa, Phoebus qua tumet facundia.
Vile nil decet sonare in Maximorum laudibus:
Conterunt Phoebeia celsum saepe dicta verticem.
Orbe captivo Venus alma fusis
Dotibus florum per amoena ludens,
Dum facit vernum pretio et micantis
Sidere formae;
Sprevit aurati decus omne pepli,
Advenae pompam noluit metalli
Ditior cultu stetit effugato,
Sparsa capillos.
Nobilis si quod bibit arte virus
Lana, mentito potior colore,
Dic et algentis pelagi lapillos,
Nuda superstat.
Fulserant raro sub hiante filo
Pectoris gemmae in roseis papillis.
Invidum membris abigens amictum
Altera lux est.
Proditum risit sine nube corpus,
Carcere irrupto nituit serenum:
Quodque servabat male tuta vestis,
Proditur arte.
Aliger laxo remeabat arcu,
Marcidam damnans otii pharetram,
Sanguine in nullo made acta laetus
Spicula gestans.
Tunc sic alloquitur matrem fluitantibus armis:
Perdidimus, genitrix, virtutis praemia nostrae.
Jam nusquam Cytherea sonat, ridetur Amorum
Fabula, nec proles nascenti sufficit aevo.
Frigida consumens multorum possidet artus
Virginitas fervore novo: sublimia carnem
Vota domant: mundus tenui vix nomine constat,
Primaevi tremulos fractis imitantur ephebis.
Rara per immensos saeclorum, respice, campos
Conjugii messis: per flores sola vetustas
Exserit albentes jejuna et pallida canos,
Una fides rerum nulla dulcedine flecti,
Et si quid teneros potuit transducere mores,
Praeceptis calcare malis: servatur ubique
Justitium; culpa est thalamos nominasse pudico:
Tu remissa jaces, et tanti nescia juris
Nuda per effusos respectas membra capillos.
Surge, age, et obstantem properanter discute somnum.
Nec te, quod turpe est, captivum numen habere
Jura pudicitiae, vel lex malesuada putetur.
Talibus arsissent dictis et viscera ponto.
Colligit in nodum passos lux aurea crines,
Et naturalem concludens veste decorem,
Mutavit formam. Tunc quidquid fulget iaspis.
Quae viret in pretio pasturae ficta smaragdus,
Et latet in conchis melior custode veneno
Alba venit, niveum sumptura ex corpore lumen.
Palla per accinctos decrescit splendida lumbos,
Et zona teneras compressit dura papillas.
Affatur natum, Quem, spes mea, figere tentas?
Quem sequimur? quove ire jubes? post otia major
Flamma decet: discant populi tunc crescere divam,
Cum neglecta jacet. Superos nil perdere somno
Ostendant geminis reparata incendia curis.
Maximus ecce, vides, generis spes unica summi,
Dulcibus illudit per longa oblivia taedis.
Sectatur matrem, quae coelo purior ipso est
Femina, quam scimus mulierem vincere mente.
Hic domuit puerum, mores sortitur avorum,
Quod pudet heu, longo nobis nescitus in aevo est.
Hujus ad abstrusas veniat mea lampada fibras:
Suspiret, cupiat, discurrat, ferveat, oret.
Haec ait: et sobolem fotu complexa benigno,
Mollia mellitis arctavit ad oscula labris.
Ille volat celeri tranans per nubila vento,
Omnia lascivo socians elementa furore.
Ut stetit, et juvenem formae conspexit in ostro,
Tune Dionaeum tumefactus despicis? inquit.
Huc Venerem culture veni: qui tardius arsit,
In multum calet ille rogus, celeresque favillas
Restituet quaecunque pyrae subducitur arbor.
Deprompsit jaculum, quo divos fixerat omnes.
Tum pulcher teretem flexuram perculit arcus:
Singula diverso traxerunt brachia calle.
Pennigeri vultus praesentet dextera fatum.
Moxque ferit, laeto factum clamore salutans.
Ille ego, qui trepida semper contemptus adhaesi
Visceribus fugitive tuis, hac victima matri
Litamus, multis quam tu non suspicis annis.
Ecce iterum magno rimatus sanguine cretam
Quam thalamis jungat, cernit sublime puellae
Sidus, et attonitus ad matrem lumina flexit,
Germanam credens collaudat nobile furtum.
Sed teneram leviore ferit puer ille sagitta,
Inque virum totos contorsit fortior ictus.
Post haec digrediens permulcet pectora dictis.
Nostra tuas, juvenis, confortent vulnera vires.
Nam quicunque mea est percussus cuspide, crescit.
Haec faciunt multos, si credis, bella nepotes.
Sis felix, semperque feras mea vulnera tecum.
Nunc me Pierio favore jutum
In laeta, proceres, locate fronte.
Sustentent gracilem per omne carmen.
Qui doctum faciunt benignitate.
Quod nunc ingenium premunt pruinae,
Distendat refovens decore vernum.
        V. ITINERARIUM PADI.
Ingenii cultor, fons oris, copia linguae,
Humor Castalius veniat, quo Thracius Orpheus
Naufraga diffuso succendat pectora fluxu.
Adsit, et arentis conjungat cordis hiatus.
Eridani dicturus aquas, nisi flumine largo
Sicca Pegasaeo perfundam membra liquore,
Torrida jejuno vix stillant verba relatu.
Undarum cumulos ut narrem, suggere lympha.
Quam bene pandit aquas, cui blandus murmurat amnis?
Anni tempus erat, quo vernat mitibus uvis
Palmes, et autumni proponit dotes in orbe.
Imbribus externis madida cum veste Lyaeus
Distendit tunicas uvarum carcere musti.
Uberibus pluviis petrarum lege subacta
Tunc sibi forte Padus captivos texerat agros,
Canebant spumis et turgida dorsa minaci.
Currebant stantes per fluctus culmina villae.
Servavit raptum pelagus tunc littore tectum,
Et mutans terres mansit fortuna casarum.
Respiceres silvas stationem perdere jussas
Ad flammas properare Pado ducente voraces.
Tunc ego ferventi germanae tractus amore,
Cui natum Parcae demessum pollice diro
Sustulerant, viduamque domum constante marito
Reddebant, urbis peperit quae semper Averni.
Hanc ut solarer vel vitam prodere legi.
Regnator Ligurum fluviorum maximus ille
Sub juga transmissus gemuit sub pondere cymbae.
Intumuit, rursusque minas flatusque remisit,
Quique polos vicit, soli mihi cedere jussus.
Sic pietas elementa domat, sic cuncta coercet
Cujus grata Deo tenuit miseratio mentem.
Ecce iterum madidis contectus nubibus aether
Hausit aquas, quibus omne ruens submergeret arvum.
Non coeli faciem conspexit naufraga tellus,
Et stellis viduae micuerunt dira tenebrae.
Erravit piscis sed non captivus in aedes,
Et populus fluvii per mensas lambuit escam.
Evomuit pelagus hominum penetrale profundum,
Humida pulveribus clauserunt aequora campos.
Perfunctus primis recidiva pericula vidi.
Ille triumphator tiro ad certamina Nerei
Frigida per liquidas gestabam pectora lymphas,
Nec siccis oculis respexi marmoris i as.
Cum subito absorptum vidit vetus accola pontum,
Risit et objecti restantia signa pavoris.
Ditia permixto fulgebant arva metallo:
Eridanus claris radiabat comptus arenis.
Navita me laetus suscepit protinus alno,
Sarcina cui felix dudum concesserat omen.
Indoctus clavum rexit de pondere tutus.
Et me festivis, Christo duce, pertulit oris.
        VI. DICTIO ENNODII DIACONI QUANDO ROMA REDIIT.
          PRAEFATIO.
Amica est homini ad genitale solum revertenti semper hilaritas, dum metus 
quoscunque ei peregrinanti mens anxia peperit, quasi praefinitos et coelo 
gravante dispositos se evasisse confidit. Debetur ergo vox serena
laetitiae, ne muta gaudia moeroris imaginem sortiantur. Cui enim pateat 
exsultantis animi secretum, nisi oris clave reseratum? Reduces etiam cycnos 
alis ludere Mantuanus asseruit. Quid ego faciam in medio deprehensus abrupto, 
qui et regressui meo debeo dicendi fidem, et proposito tacendi necessitatem? 
Secede, quaeso, ad tempus officii censura gravioris, nunquam te opportune 
gaudiis miscuisti. Prophetarum insignissimi sub legem versuum verba redigentes 
carmine desideria sua et vota cecinerunt: divino pectora dedicata colloquio 
plectris ecclesiastica per populos jura diviserunt. Cur ego in ordinis 
et meriti constitutus infantia aemulari summorum facta non studeam, maxime 
cum narrandi simulacrum altaris militem ad excipienda quae contra fidem 
eveniunt
bella corroboret? Nec dubitabo dicere quod praesenti constat exemplo. Didicimus 
jam quo turbine pro amore fidei hasta jacienda sit, neque nos virtutis 
pretio vel titulis mediocris conflictus elevavit. Dicam ergo libens musico 
stylo gaudia mea: quorum perfectionem maximis promitto me, Deo adnitente, 
eloquii litteris nuntiaturum. Pulsabunt me oblatrantium venena linguarum, 
sed professionis et ingenii exercitiis aggregabo quidquid contra accusati 
meritum maledictor ingesserit. Usus iste est bene nitentis conscientiae, 
opinionis lucro jungere morsus aemulorum, et famae compendia de invidia 
aucupari. Male pertinax dens livoris infringere; et qui oblocutionis fomitem 
de loco gloriae quaeris, obmutesce. Dic unde fructus eveniat meritis, si 
jactantiae deputas quod
sudori nostro placemus. Labor est disciplinae amicus, et religioni quadam 
cognatione sociatus. Velut uda praesegmina peregrinis maritata fomitibus 
nobilitatem fructuum ramis tribuant, quam parturientia diu
nesciere plantaria: ita dotatus liberalibus institutis bona mentem cura 
gravidam ad spem germinis melioris attollit. Pelluntur animo consiliorum 
toxica humanis praeparata necibus, humor succi lethalis aboletur, quotiens 
hujusmodi occupationibus ingenia se submittunt. Hinc ad clariora digredientibus 
divinorum patescunt secreta librorum: quorum januam sensu pulsante dum 
reserat, populis se duce pervium facit iter ignoratum, dum fastidiosos 
eloquii splendore, parum doctos fabricata Latinitate, et, ut aiunt, artifici 
rusticitate perducit. Quis talem salutis non diligat indicem, non sequatur, 
qui necessariis dulcia, dulcibus severa miscendo amare vitae dogmata, et 
velle cogit invitos? Sed istinc alias coepti compleantur honesta vota propositi. 
Apud scientes rerum loquimur:
res virtutis est, gaudium continere; secundae diligentiae per elaboratum 
tramitem luculentae dictionis ostendere: hodie maxime, cum mei portio limen 
ingressa facundiae dat parenti exsultatione eloquentiam quam negat ingenium, 
cum donat causa quod natura non praestitit. Macte insignium adolescens 
virtutum, qui in cano flore pomorum numerum monstras. Das pellere afflictionis 
glaciem, et ad vernum me dictionis invitas. Nam dum quod tu debes studiis, 
ego impendo laetitiae, puto ambo proficimus. Simile est enim, rudem instituere, 
et ad declamationis affectum revocare jam desidem.Post canas hiemes, gelidi 
post damna profundi,
Tranquillum quotiens navita carpit iter,
Moeret, et infidi desperat prospera ponti,
Quamque videt faciem non putat esse salis.
Sibilat aura levis, validas timet ille procellas
Fluctibus et blandas aestimat esse minas.
Lintea si crispant Zephyri pendentia malo,
Et dulci ludit spiritus obsequio;
Confusam ventis naturam perdere leges
Jurat, et antiquum credit adesse chaos.
Gaudia sic tollunt placidis discrimina rebus;
Nulla fides laetis integra, nec dubiis.
Non aliter variis tenuit quos Roma periclis,
Littoris optati reddidit ad gremium.
Permulcent pelagi numen venerabile cantu,
Anchora quod proprium mordet obunca solum.
Flamina sed lassis tenerum factura soporem
Perturbant mentem militis aequorei.
Arma ratis subigit, remos et lintea vibrat:
Sic mens naufragium suspicionis habet.
Adveniat siccis qui pressit caerula plantis:
Nam portus felix ille salutis erit.
Qui latices vinxit fundens in pocula saxum,
Qui lapides solvit, qui solidavit aquas.
Quem genitrix fudit saeclis sine semine feta,
Ad matrem jungens virginitatis onus.
Qui mortem propriae superavit munere mortis,
Dans vitam mundo, funere quem peperit.
Ille per excelsum videat me dexter Olympum.
Tunc patriam teneam, tunc stationis opem.
Nubila laxati verrant licet aequora venti,
Rimosam puppim nil nocitura petunt.
Dulcia compositis quatiam tunc tympana chordis;
Floribus et pingam carmina nostra novis.
Ut fatear, dictis constat bene dicere laetum;
Tristia nil capiunt pectora versiloqui.
Sed redeat vernum, cesset jam bruma timoris:
Stringite quae nectant frondea serta comas.
Cantem quae solitus, dum plebem pasceret ore,
Ambrosius vates carmina pulchra loqui.
        VII. AD FAUSTUM DE CARMINIBUS EJUS.
          Praefatio.
Nisi didicissem quod serenitas conscientiae vestrae hujus mali scabiem 
abjuraret, invisum milii eloquii uber astruerem. Facessat a bonis actibus 
res amica perfidiae. Me tamen nocitum cautela vestra denuntio. Suspendistis 
hactenus ab ingenioli mei ariditate imbrem fructuum nutritorem. Deus bone! 
quam peregrinas in me et ex vestri oris divitiis acquisitas dicendi opes 
intelligo! Adjacet dictis locupletibus, quantum sentio, rubiginosos lingua 
et sensu hebetes peritiae lima componere. Est vobis quoddam cum hominum 
factore collegium. Ille finxit ex nihilo, vos reparatis in melius. Gratias 
ego refero de suscepto
carmine, cum de dilato moeream beneficio. Ad Camoenalem ignominiam, quibus 
nunquam Gluvidenus deest, versus adjeci; et periturae, ut dictum est, chartae 
prodigus non peperci. Legite jocunditatem motura poemata, et familiari 
stupenda, ut aiunt, decora comprimite.Fluminis in medio succendis viscera, 
Fauste,
Cujus alit magnam carminis unda sitim.
Quis ferat ardorem laticum, flammasque fluentis
Cognatas sicco sorbeat ore potans?
Fonte vaporiferum pariunt tua verba calorem:
Aestuat unde jecur, pocula prospiciunt.
Ingenii quisquis festinus tendit ad amnem,
Non putet ambiguum, sic bibit, ut sitiat.
Nobilis occultum condivit lympha saporem,
Computat et damnum, si minus inde feram.
Lubrica Cecropio confidens lingua cothurno
Nil jactet priscos nobilitate senes.
In veterum morem pangit nova carmina Faustus,
Qui per membra suum desecat arte melos.
Doctus ad incudem verba infabricata referre;
Quosque facit versus, terque quaterque probat.
Aetas cana refert digitis animasse Maronem
Quod fingebat opus vivificante manu.
Tu verbis faciem tribuis, modulamine membra.
Quod natura Deo, hoc tibi dant studia.
In vetulum dexter si vertas plectra cadaver,
Primaevum facias aedificante lyra.
Si flores simules gelidi per plaustra Bootis.
Mox Helicem vernis sibilat aura modis.
Ninguida lustra rosas, fundant tibi frigora mustum,
Ferventi Pallas sidere dona ferat.
Piscis in aethereo quem portas vertice tranet:
Si jubeas versu, marmora cervus amat.
Faucibus e mediis impasto viscere praedam
Ore potens tollas, quam tenet ore leo.
Jam scio Castalii quo me traxistis amores;
Accedunt culpis munera vestra meis.
Sutilis ad tumidas rapitur mea cymba procellas,
Hibernos passura Notos: quam navita pauper
Rimosam tenui fingens de cortice puppim
Composuit, nomenque dedit sine laude phaseli.
Illa nec Aegeum pelagus, nec littora Phryxi,
Nec quaecunque valet trux aequora verrere fundo.
Aeolus, agnovit: placidos sed gurgitis alti
Praelegit bene cauta sinus, ubi serviat Auster,
Non ubi regna petat: quotiens ibi remige lento
Sibilat in tremula discurrens aura carina.
Lintea nam summis dum crispant nexa ceruchis,
Quae portant mortes, praestant mihi flamina somnos.
Huc vertam puppim, certis mea carbasa ventis
Commendans, cursus artis opisque meae.
Flecte viam velis, clavumque ad littora, Phoebe.
Anchora proscissum mordeat unca solum.
Musa dictorum caput optimorum.
Herbidam fingens hederis coronam,
Quam per exsectos numeres poetas,
Necte capillos.
Sulcat immensum pelagus carina,
Nescit ad clavum manus apta ferri,
Quo vocat dextrum regimen per undas
Artis amicus.
Pergis ad Faustum trutinam loquelae,
Ore qui vastum valet ut profundum.
Luce quem mundus veneratur ipsa
Dexteriorem.
Aurium libram tenet in Camoenis:
Illius ferrum secat omne vulnus,
Quodquod internis latet in medullis
Carminis aegri.
Si meos vellet modicos thyrambos
Mente qua cunctum moderatur orbem,
Inter infantum triviale murmur
Pendere, laus est.
Lux mea, Fauste,
Spesque salusque,
Litterularum
Munera parva
Suscipe laetus.
Sic tua summus
Germina Christus
Lucida servet.
Porrige dextram
Nominis almi.
Grata Tonanti
Farra piorum.
        VIII. AD OLYBRIUM, DE EJUS ELOQUENTIA.
          Praefatio.
Non canit fistula, quotiens rusticum pecus agrestis pastor inspexerit. 
Muta nemora formidolosam solitudinem pariunt; et ubique metus est, quando 
nullus in solatium deserti sonus auditur. Sed si aurarum sibilis
arborum comae linguae speciem mentiantur, et ridente frondium motu appellet 
hominem jucunda concussio, putabitur ambientibus latera coetibus interesse: 
nec aliquam aerumnam gemit, quem inter secreta sua ipsa natura quibuslibet 
alloquitur. Juvat tunc exsulationis comitem fistulam labiis admovere, et 
flatibus per testudinis rimosa dispersis quamdam de spiritu et aura componere 
rationem. Tunc Palaemonem suum rudis et infabricata lingua compellat, tunc 
numerat quantis servare caulas sit opus excubiis, tunc multiplices luporum 
insidias quas acuit fames magistra suspirat, tunc in sermonem cadit quidquid 
efflaverit; hujus se solari, hujus nititur
mulcere collegio. Cui talia agenti si quis sermocinantem fidibus citharam 
doctus admoveat, et loquacia fila irrisor urbanus apportet, in ancipiti 
est quid eligat nuda simplicitas, dum lyrae tactus, licet errantibus digitis, 
dulcem et qui animam frangat crepitum reddit: nefas tamen putat, si alieni 
tractus amo e propositi, avitam discat scientiam non amare; ut dum infrenis 
ambitus rusticantis doctrinae terminum non metitur, superiorum affectu, 
et ipsa se possibilia intelligat perditurum: cum nescientem quid valeat 
mapalium alumnus ipsa paternae institutionis mediocritas quasi externa 
contemnat. Non aliter me, vir amplissime, inter maxima curiae sidera computande, 
jubar facundiae, ingeniorum flamma, splendor eloquentiae, dictionum census, 
per nemorum invia ad
instar pastoralis fistulae quae viliter narrantur, oblectant, metuentem 
citharam tuam, laudantem plectra, quae, ut superius texui, agrestibus digitis 
meis urbanus adjungis. Amove, quaeso, quam adhibes ad invitandum me, elucubrati 
sermonis illecebram. Absint quibus etiam apud peritos uteris vincula colloquii. 
Compesce verborum digitos, quibus soletis renitentium animas ad desideria 
vestra compellere. Liceat me aut silentio inscitiam tegere, aut per stridentem 
stipulam aliis triviale carmen afferre; vobiscum fabulari, res est meriti 
veteris, et novae felicitatis. Quod si mei immemor ego tentavero, adeptus 
contra utilitatem propriam solis currus, juste subeo Phaethontis exemplum. 
De quo quia sermo contigit, et forma cautionis accessit, quid facto opus 
sit, subjectum
carmen ostendit.Fama refert, veterum quae nescit perdere gesta,
Quae loquitur semper quidquid in orbe fuit.
Germina dum lucis Titan dispergit in axem,
Et ditat mundum nobilibus radiis:
Uda vaporiferas cohibent dum lora quadrigas,
Et nitidum gurges mittit ubique diem.
Undantes doctis manibus sol flexit habenas,
Artificem dominum lux bene nota tulit.
Sed Phaethontaeo postquam dare regna precatu
Non exploratis viribus instituit:
Degenerem primis rectorem motibus astrum
Sensit, et excussis currere coepit equis.
Tunc totam sonipes lucem de naribus efflans
Non tenuit legis tempora certa suae.
In flammam cessit splendor, quod luminat ussit,
Quodque animat terras exitium peperit.
Tunc et Hyperboreas dum frangit lampade crustas
Epotis Tanais siccus abibat aquis.
Crystallum fluxit, sed cursus fluminis arsit:
Quod lapides solvit, nexuit Eridanum.
Sic ego rhetoricum tentans transcurrere callem,
Aggredior currus solis et imperium.
Nescio quid variis impendam sideris oris,
Nescio quid teneam, cuncta calor superat.
Curia te pollens teretem formavit ad unguem,
Et patribus jussit lumina ferre tuis.
Tu Phoebum reddis: fumat tibi victima pinguis,
Pro qua cessissent fulmine coelicolae.
At mihi vix illud transmittunt pauperes horti,
Rubra quod acceptum testa refutat olus.
Sum, fateor, cujus distillent verba relatu,
Quae maciem monstrent pauperis ingenii.
Carmina nulla cano, nec me modulante Camoenas
Mansurum dabitur pollicis ore sophos.
Quidquid Apollineo loquebamur pectine, cessi
Oblitus linguae, quam mihi fila dabant.
Rustica per teneras errat mihi dextera chordas,
Confringunt dulces barbara plectra modos.
Ah quotiens vitreis Helicon mihi fluxit in herbis,
Arridens labiis quae facit unda sitim!
Ah quotiens hederis redimitus tempora duxi,
Aonium mulcens carmine concilium!
At nunc per silvas, inter spelaea ferarum,
Agrestem certus ducere militiam,
Grandia per validos commendo semina sulcos,
Ut germen vitae destituant lolia.
Lactea ne mentem denudent verba solutam,
Et dictis mollis dicar et ingenio,
Non mihi per campos discurrat lingua patentes,
Mascula nec lituis dicta feram gravibus.
Ne mea grandisono flammentur corda cothurno;
Et tumidus scriptis moribus esse puter.
Qui mihi tunc portus famam petit undique lector.
Sed stabilis pudor est, si taceam, proprius.
Tu coelum teneas, me terris linque quietum,
Qui solum novi, quod bene nil didici.
        IX. DICTIO QUAE HABITA EST IN NATALI SANCTI AC BEATISSIMI PAPAE 
EPIPHANII, IN ANNUM XXX SACERDOTII.
          Praefatio.
Sentio quid plerique taciti loquantur in sensibus, et apposita cordis aure 
vocem cordis intelligo. Clamant enim ista silentia quid sibi alienae professionis 
homo quaerat ex themate, quid insignitus humilitatis titulis per crepantes 
ex more vulgi cuneos vocem plausus exspectat, quos tumescentibus fautorum 
bullis aura popularis exsuscitat. Olim talia dicunt debuisse componi, cum 
adulantibus adolescentiae floribus et pueritiae adhuc in illo, et saecularis 
licentiae verna riderent, cum reboantibus efferri decuit
acclamationibus, tunc cum capi potuit etiam fucatae voluptatis specie: 
nunc cur recitet publice, quem laus nec decet publica, nec delectat? Hi 
meminerint quod ego rem nostri muneris ago, quem in sacerdotis praeconiis 
constat sentire quae debeam. Cui quamvis nunc intempestivis laudibus reddam 
modica, tamen maxima post debebo, in cujus ministerio quidquid valeo praestat 
impendi. Simul etiam percepi animo quod si reddenda est de otioso sermone 
ratio, non minus de otioso silentio. Erant enim otiosa silentia, si laetantibus 
circumfusis omnigenum mentibus solus, cum dare possem, verba subtraherem. 
Quippe cum etiam in obsequiis coelestibus hymnos deceat
adhiberi, et credamus exsortem humanitatis Dominum hominum meris laudibus 
demulceri, et hoc ab his speciali quodam jure quos donavit lingua reposcere. 
Quid antistes faciat, qui propriis orationibus egit ut possim? Scriptum 
est enim: Dominus dedit mihi linguam eruditionis, quando oporteat sermonem 
dicere[1]. Oportet nunc, ut censeo; et ad loquendi tempus ostium cordis 
aperitur. Sed nunc non ego in poeticis laudibus ora laxabo. Absit a me 
sentina carminum, quae sicut vera non laudat, sic nec vere laudatur. Nunc 
favete mentibus certa dicturo. In quo opere si minora pro ingenii exiguitate 
non dixero, pro jactantia majora non fingam.Vatibus antiquis dicendi maxima 
virtus
Illa fuit, doctis si scirent fallere verbis.
Laus erat in laudem mentitum pangere carmen.
Tunc operi fraus apta fuit: nam more poetae
Servantes quod crimen habet, vetuere pudore
Vera loqui, carmenque fides despexit ubique.
Ars placuit, quam culpa decet: nam doctior error
Extorsit certis metuenda poemata linguis.
Lex docuit sine lege loqui, cum vindicat arte
Quidquid jura negat fandum: retinacula morum
Numina fallaci finxerunt sordida cantu.
Phoebum, et ter ternas dixerunt esse sorores,
Castalium laticem, varias quoque Palladis artes.
Tum laurus, tripodas, cortinam, tympana, plectrum
Narrabant: illos a veri tramite fugit
Sensus, et errantes visus delusit imago.
Nunc linguam citharae, quae cantat pollicis ore,
Sperne fides: magis ille veni nunc Spiritus, oro,
Cujus inexhausto reviviscit semper in anno
Quidquid terra creat, gignit mare, parturit aether.
Qui freta diffundit, solidum dat corpus in arvis,
Saxa ciet jussu, metuit quem cautibus horrens
Caucasus, aurito famuli cum fortia sensu
Corda domat: qui cuncta videt, quem cuncta tremiscunt;
Fons, via, dextra, lapis, vitulus, leo, lucifer, agnus,
Janua, spes, virtus, verbum, sapientia, vates,
Hostia, virgultum, pastor, mons, rete, columba,
Flamma, gigas, aquila, sponsus, patientia, vermis,
Filius excelsus, Dominus, Deus, omnia Christus.
Nunc precor ut dictis adsit: qui pectora prisci
Vatis ut ingressus, Pharaonis tempore regis,
Adjuvit gracili locuturum voce prophetam.
Se stupuit tunc ipse, reor, bene conscius oris,
Murmuris et soliti, complentem principis aures
Pondere, voce, sono, sensu, probitate, pudore.
Tu famulum, tu, sancte, mone: da solvere grates,
Quas debere juvat: sanctum complectimur omnes
Ecce diem, voluit quo se jubar indere terris,
Promptius et radiis animas animare propinquis.
Quo gaudet mundus, cum non sint gaudia mundi:
Cernis adorantem pavidos submittere vultus
Vatis in obsequium? Natalis tempora sentit
Festa, nec admissis contemnit tristis alumnis.
Iste dies cunctis vitae, cunctisque salutis
Causa fuit, veteris dissolvens vincula noxae.
Christus in hoc tribuit decus et tamen in arvis
Ausoniis, parili populos qui mente gubernet,
Et gentes pietate regat: quibus auctor Olympi
Pollicitus simili regem probitate paravit,
Dexter et ipse Deus solio dat jura corusco.
Proximus hic coelo, cui recti conscia mens est,
Semper erit, quem justa probant, quem judice mundo
Publica vota legunt: fateor, suffragia magna
Contulit, ut sedis gremio frueretur inemptae.
Libera te dominum posuit sibi turba perennem,
Servitio laudanda suo. Proh quantus ubique
Fervor erat! sancto mundi plaudente tumultu,
Omnibus idem animus, turbis vox omnibus una.
Sic tamen alterutrum certabant vincere votis,
Ceu sibi cum diro bellandi cominus hoste
Causa foret: vulgus proprio tunc sanguine vicit,
Pollicitum quotiens fuerit sufferre pericla.
Caspia non aliter cum tigris feta Niphatem
Circuit, aut catulos rapiendi format ad usus,
Ardet in absentes, saevis mortalia mandat
Membra animis, hominumque necem petit ore cruento.
Alter in hoc senium teneris miratus in annis,
Alter in antiqua jactabat stirpe parentes:
Alterius contenta parum de sanguine mens est,
Digna referre viri virtutum stemmata mille
Commemorat: quanta tituli tunc claude superstant,
Vincuntur quotiens, et morum gloria victis
Parturit insignem per saecula longa triumphum?
Ille pudicitiam, quae pulchro in corpore vernat
Pulchrior, et casta ridentem luce figuram
Laudibus ad coelum portat: decus illa profecto
Attulit huic facies, quae multis causa pericli
Saepe fuit: pulchrum satis est mansisse pudicum.
Haec nisi de summo non dantur culmine Olympi.
Sic ubi contingant, vel formae commoda sanctis
Mentibus accrescant, bello se vincere certant
Tunc homines, funditque decus vel munera terra
Dextra animae, vivitque sibi, dum deperit illi.
Haec cum multiplici populus narraret ab ore,
Una fuit cunctis sententia fixa catervis.
Turba sacerdotum, venerandaque curia saeclis
Elegit, voluit, meruit, suscepit, amavit.
Ecce aliud dictuque novum, mirabile cunctis
Transieram, quod quisque pavet, quod suspicit orbis.
Vix primaevus erat, tremulis cum limina lucis
Calcantur plantis, cum matris ab ubere raptis
Blandior a tenero succus subducitur haustu:
Callida mentitum genitrix cum forte saporem
Herbarum querulis infundit dura labellis,
Nesciat ut natus gustu cognoscere matrem.
Unde subornatum sorbetur, lacte negato,
Faucibus insuetis ridenda fraude venenum.
Istius illa fuit, cum signum contigit, aetas.
Nam fulsisse ferunt hujus cunabula magno
Lumine, cum tantus micuisset splendor in illo,
Quantus in obsequium potuit tum fungier aether:
Cum jussus servire viro, mortalia raptim
Membra levat lapsu gradiens celer ignis Olympi,
Cornipedum pernix cursus imitatus equorum.
Prospera non aliter puerum tunc flamma pererrans
Circuit, illustrat, veneratur, suspicit, ambit.
Tum pavidus genitor submisso lumine fatur:
Summe Deum, sancti custos qui culmine coeli
Omina dextra facis, quae cernis lumine dextro:
Hunc tibi de primis et adhuc reptantibus annis,
Sancte pater, voveo, quem necdum cassibus arctis
Lubrica terrenis innectunt saecula culpis.
Nec faciant: sit, summe Deus, tibi munus opimum.
Haec ait, et lacrymas quas promunt gaudia fundit.
Crispinum petit inde libens, quem dicere digno
Non datur eloquio, nec si modo surgat Averno,
Qui potuit rigidas de rupibus Apennini,
Flumina cum starent, ad plectrum ducere silvas.
Helias fuit hic mage: nam quis Helisaeum
Linqueret in terris, duplicato munere palmae.
Nutrivit quem lacte pio, quod ab ubere Paulus
Pressit, evangelicis plena est cui dextra papillis.
Salve, sancte parens, semper salvete, recepti
Crispini cineres, ad cujus jura redundat
Quidquid in hoc Christi miramur dogmate dignum.
Tu bene transmissum tibi censum possides haeres.
Res non parva docet triplicatis juncta talentis.
Monstrat ab occidui revocatum partibus orbis
Quod supplex captum transmisit Gallia vulgus,
Effera te viso didicerunt pectora flecti,
Armatum precibus superasti, maxime, regem.
Sic pugnax gladios obtundit verbere lingua,
Sic ferrum expugnat verborum lamina fortis.
Nam si fanda ferunt, sociant qui maxima parvis,
Sic Dominum exspectat domitatis villicus arvis,
Cum bene mollitos incurvi dente ligonis
Scribit agros, faciemque soli sic pectit aratris,
Ut spumet plenis currens vindemia labris.
Inserit externas peregrino in cespite plantas,
Advena conjunctis sociatur nexibus arbor,
Truncantur stirpes, demessum falce maritat
Virgultum, tenero lignum mordetur hiatu,
Germine nobilitas consurgit non sua parvo,
Surculus ignoto coalescit munere dives,
Dum madefacta novo jungit plantaria libro.
Paestanis pariter depingit terga rosetis,
Regius agresti vestitur murice campus.
Lilia pro nitidae funduntur lumine calcis:
Tunc pingit violas, cythisos, colocasia, calthas,
Cinnama, serpillum, narcissos, balsama, costos.
Tunc rediviva serit quae portat germina phoenix.
Hunc jubet adveniens dominus discumbere servum:
Surgit, et ipse suis manibus dat fercula mensae.
Sic tua ter denis, animarum cultor, in annis
Halant rura rosas, interpellata nec ullis
Frigoribus marcescit humus, quam vere perenni
Servat odorato meritorum cespite doctor.
Arbuta siccantur quotiens tua rore negato,
Infundis lacrymis, cophinum quoque congeris illic
Stercoris immundi: tunc ramis surgit opimis,
Tum fecunda Deo nascendi jura superstat.
Suscipe nunc dexter, vitae lux aurea nostrae,
Gaudia quae faciunt modicum tibi promere carmen.
Cum mea vota Deus produxerit ordine cepto,
Fulserit et docilis quem plantat dextera palmes;
Debita post centum reddam tibi fortius annos.
En statui quodcunque tibi nunc scalpere carmen;
Nodoso sub jure, pater, quod nexuit arctis
Diversa sub fronte modis lex proxima poenae,
Usquam ne fallax mutaret syllaba. Dixi.
        X. HYMNUS VESPERTINUS.
Nigrante tectam pallio
Jam terra noctem suscipit.
Ut viva dulci funere
Reconvalescant corpora.
Mortis figura blandior
Bustum soporis admovet,
Anhela lucis aestibus
Dum mens tepescit otio.
Lux, Christe, vita, veritas,
Ne fusca somni tempora,
Tetris parata umbraculis,
Nos ad tenebras evocent.
Nox nulla nos subdat sibi,
In noctis atrae tegmine,
Sed nec caloris ebrii
Mentita pingat corpora,
Verum reatum nesciis
Falsi ministrans criminis.
Tu per quietis munera
Assiste custos pervigil.
Hostis procul sit callidus:
Quod laedit, illud dormiat.
Qui dente saevo mandere
Certat cubantes lectulis,
Hic membra vinctus lugeat
Pulsare sese quos foves.
Madente carne spiritus
Non enecetur naufragus.
Ornet cubile castitas,
Quae prima virtutum micat:
Vivat fides in pectore,
Quae luce vernat perpeti.
        XI. HYMNUS II. IN TEMPORE TRISTITIAE.
Deus perenne gaudium,
Pax, Christe, cordis anxii,
Portusque fluctuantium.
Quem nec procella, turbidis
Si verrat ima motibus,
Potest fugare a pectore.
Qui mersa ponto sublevas,
Qui subjugata sarcinis,
Qui dux prophetae naufragi,
Dum vivit esca belluae,
Dum nescit aequor quod tenet,
Tutum ferino gutture
Exactor abrumpe cibum.
Diro reductus remige,
Custode salvus pessimo,
Vates locutus te Deum
Tunc jussa gessit fortior.
Immunda lymphis sobriam
Per busta terris vixerat
Vivens sepulcra pertulit,
Viventis ornet prandium.
Secreta ceti prodidit
Testis verendus intimi.
Sic nos precamur, rex Deus,
Moerore fractos ut cibum
De ventre curarum rape.
Vivit medullis quod necat,
Turbantur alta viscerum,
In fonte carnis ardor est,
Qui mergit, urit, afficit:
Sed si serenus aspicis,
Pressura gignet gaudium.
        XII. HYMNUS III. DE S. CYPRIANO.
Vatis Cypriani et martyris
Cor, lingua, sensus, dignitas
Mortem ferendo proferunt.
Vitalis ictum nex dedit,
Mucrone parta lux micat.
Dictis fuit praefulgidus,
Et ore dives unico,
Torrentis unda gurgitis,
Impacta cornu spicula
Sermone vincens promulo.
Opes verendi pectoris
Qui jure Christo reddidit.
Nunc munus implet pristinum,
Orator orat, obtinet,
Et dura causis temperat.
Facit beatos ex reis,
Peccata rumpens carmine.
Non flamma, carcer, vinculum
Potest nocere quos juvat.
Mactare jussus hostias,
Lugenda risit numina.
Instante mox periculo,
Fugit pericla funere.
Parvas loquendi schemate
Moras remisit ictibus,
Accivit enses laetior,
Currente letho plus celer.
Proconsul esse saevior
Nequivit ille Maximus,
Dum quod minatur munus est:
Nec tardat ira lenior
Christum volentes visere.
        XIII. HYMNUS IV. DE PENTECOSTE.
Et hoc supernum munus est,
Quod linguis lingua militat.
Quis non tonantis praemia
Per dona ejusdem proferat?
Facit loquendo qui sapit,
Dignum loquatur ut Deo.
Infundit ecce Spiritus,
Et ora rursus instruit.
Intrat veterno pectora
Eviscerata nubilo.
In hac apostolis die
Dum verba Verbum dividit,
Sermone mundi praepotens
Et corda mundi contulit.
Summi feratur laudibus
Homo, habet ora gentium.
Thrax, Gallus, Indus unus est.
Quod blanda ludit Graecia,
Quod saevit atrox barbarum
Stridor Canopi murmuris,
Quod lingua latrat Parthica,
Pectus replevit hospitum.
Mundi ad salutem curritur
Nolente mundo tot viis.
Quod sacra nunc remissio
Paschalis instar gratiae
Dum mysticam septemplici
Ornat coronam munere.
Augmenta plenitudinis
Opes ministrant diviti.
Nunc mente, voce psallite,
Hoc nostra vox et mens Deo.
        XIV. HYMNUS V. DE S. STEPHANO.
Quid Stephano potentius
Dicas coronam, martyr est.
Hoc est homo, quod praemium.
Fructus laboris nomen est.
Laus haec brevis prolixa sit;
Sic evocantur inclyti.
Necis minister, aspice,
De morte vitam conferens.
Hoc dat salutem, quod necat.
Felix sub istis ictibus
Fit sempiternus exitu.
Cruore lucem praeparat,
Coelum sepulcri munere,
Hostem ut triumphus effugat;
Ceu palma sic congreditur.
Hic primus intravit viam
Nullis subactam gressibus.
Secreta lustravit poli,
In veste carnis abditus
Clamavit, Ecce Filius
Consistit in dextra Patris.
Dum saxa ferrent impii,
Dum mille lethi machinas,
Solus bonorum conscius,
Orabat ex fide loquens,
Ne nescientes noxios
Coelestis ira perderet,
Insons erat vesania,
Reum furor provexerat,
Per vota currebat labor:
Crucem gemebat carnifex,
Crescente quem subegerat.
        XV. HYMNUS VI. DE S. AMBROSIO.
Coelo ferunt Ambrosium
Nomen, honor, vel actio.
Nil debet hic facundiae,
Dos omnis est a moribus.
Fortis juvantem non cupit
Umbone munitus suo.
In carne carnis nil agit
Regina mens in corpore,
Confregit omne lubricum,
Sic vixit ille non sibi,
Sed totus auctori Deo.
Adjectus hinc apostolis,
Reduxit expulsam fidem,
Dixit triumphos martyrum
Linguae virentis laureis.
Hic ore praedam sustulit
De fauce serpentis feri.
Qui bella Christi militat,
Nudus timetur ensibus.
Vivit sepultus et juvat,
Clavum tenens Ecclesiae.
Justina vires perdidit,
Dat poena Vati praemium.
Sedis memento lux tuae,
Exorna, sancte, posteros.
Auctore fultus nobili
Ne dux sereni culminis
In nube tectus horreat.
Qui pastor est antistitum,
Quod fucat, omne submovet:
Gregem gubernat principum,
Magister est docentium.
        XVI. HYMNUS VII. DE ASCENSIONE DOMINI.
Jam Christus ascendit polum
Necavit ante funera,
Lethum sepultus expulit,
Mors mortis impulsu ruit.
Cantate factum saecula,
Funus subegit Tartarum,
Vicit peremptus exitum:
Mors inde luget pallida,
Praesumpsit unde gaudium.
Escis vorator captus est.
Est praeda raptor omnium.
Jam rete vinctum ducitur,
Jacet catena in nexibus.
Serpens venena protulit,
Mitis terit superbiam,
Agnus leonem eviscerat.
Plus istud est potentiae,
Quod nostra, Christe, suscipis,
Et veste servi absconditus
Nos ad triumphum provehis:
Quam si e coruscis sedibus
Fulgore terreres reos.
Deus patet per omnia,
Nullo remotus tegmine:
Sed ut jacentes erigat
Dignatus esse quod sumus,
Redemit ipse jus suum.
Ovem revexit perditam
Pastoris ad custodiam.
Levate portas, angeli,
Intrat tremendus arbiter,
Major tropaeis hostium.
        XVII. HYMNUS VIII. DE S. EUPHEMIA.
Quae lingua possit, quis valeat stylus,
Tantae triumphos virginis eloqui?
Nunc mente molles discite masculi:
Exempla praestat, sumite desides,
Puella fortis cum superat viros.
Virtus teneri nescia semper est,
Nec jura sexus, fractaque mens ei,
Quae corde Christum conciperet semel.
Solvunt caducis pectora vinculis,
Quibus repostus mentibus est Deus.
Tormenta torsit fortia corpore:
Lassante poena crevit amor crucis.
Si scire posses vincere martyrem,
Vesane tortor, parcere disceres.
Flammas, flagellum, carnifices, rotas,
Cui crux sequenda est, non metuit nimis.
Hanc cum caminis igne crepantibus
Jussisse fertur praecipitem dari
Priscus, veneni fonte nocentior
(Nam sic feralem tempore sordido
Dixere sanctae virginis arbitrum)
Hujus ministri dum cuperent nimis
Fornacis escae tradere martyram,
Lux tunc Olympi luce serenior
Opus removit saeva volentium:
Cum voce monstrant qui gladium simul.
Nos hinc precamur dirige Tartaro,
Nam nostra sanctam non violat manus.
Turgescit illi felle jecur calens:
Mox saxa, fossas, verbera, bestias;
Majus venenum blanditias parat,
Quibus virago fortiter obstitit.
        XVIII. HYMNUS IX. DE S. NAZARIO.
Angusta vitae tempora,
Parvis coacta terminis,
Mors sancta donat crescere,
Aeterna fines praeparat.
De fruge casuum venit,
Quo surgat humanum genus:
In stirpe Nazarius bona
De morte lumen addidit.
Nerone felix principe
Diversa perpessus mala,
Lustravit orbem non gravi
Pavore cordis algidus:
Sed ut profanis inderet
Quo calle conscendant polos,
Verus magister actibus
Exempla, non verbis dedit.
Nam ductor ille fortis est,
Qui bella viribus docet.
Quem dicta militem trahunt,
Si dux gerendis abstinet?
Ventosa linguae hortatio,
Quod forma praestat, non habet.
Sed magna postquam semina,
Scribente terram sarculo,
Glebis refudit optimis,
Mediolanum mox petit,
In qua triumpho nobili
Carnis ruinam reppulit.
Qui caede non digna jacens,
Vatem tremendus mox monet,
Ut clara rursus munera
Mundo refusus adderet.
        XIX. HYMNUS X. DE S. MARIA.
Ut virginem fetam loquar
Quid laude dignum Mariae?
Det partus, ornet, exigat
Quod clausa porta, quod patens
Exposcit, ipsa suggerat.
Sint verba ceu miraculum.
Quid mens requiras ordinem?
Natura totum perdidit.
Hoc est salus, quod vincimur.
Cum sola virgo degeret,
Concepit aure filium:
Stupente factum corpore,
Turgescit alvus spiritu.
Quod lingua jecit semen est,
In carne Verbum stringitur.
De matre cunctus noster est,
De Patre nil distans Deus:
Utrisque partus integer,
Quae gignit et qui praecipit.
Nil major ille servulis,
Sed nec minor creante fit.
Fons dicta clausus accipit,
Fons membra clausus egerit:
Nec rima cessit arctior,
Et vera proles emicat.
Dic, mater et virgo, precor,
Quisquamne claudit exiens
Arctantur exta fetibus,
Vinclum pudoris natus est.
        XX. HYMNUS XI. DE S. MARTINO.
Cum gesta Martini loquor,
Nil laude dignum transeo:
Divisa virtus omnibus
Unum coacta praetulit.
Labore magno martyr est,
Victore carnis spiritu:
Hoc est triumphis proximum,
Si bella calcent intima.
Perdente vires corpore,
Res fixa constat laureis.
Sublimat hostem mentium,
Qui vota membrorum fecit.
Hic fontis ignem nesciens,
Calore fervebat Dei:
Undis vapore junctus est,
Christo dicatus actibus.
Qua veste ludum texerat;
Hac rex nitebat aetheris:
Sordente panno acquiritur,
Quo fulget astrorum globus.
Quam justa commutatio!
Astrum rependit indigens:
Et regna mendicus parat,
Mox sacra vitae contigit,
De plebe lusit daemonum,
Jussit favillis surgere:
Vixere tactu funera,
Flagella passus est libens.
Quibus coronam nexuit.
Compulsus ad antistitem
Votum repugnans induit,
Quod sancta complevit fides.
        XXI. HYMNUS XII. DE S. DIONYSIO.
Dionysio Christus dedit
Quot bella, tot victorias.
Exsul piorum civis est,
Urbis supernae particeps.
Constantius vatem loco
Quondam tyrannus expulit.
Non cessit iste turbido,
Crevit periculis fides.
Hoc sancta dic professio,
Te poena tradit prosperis:
Optata mercaris malo.
Persiste tortor adjuvans,
Lux haec negando ceditur.
O quam beata adversitas,
Si sic triumphant exsules!
Nihil verendo martyre
Confessor ille destitit.
Dispersa mors quos afficit,
Ad vota mortis evolant.
Nil lenta perdit coctio:
Intrat latenter abdita.
Vitale funus moeror est,
Velox medela transitus.
Risit furorem principis,
Fide manente cursitans:
Fixus per orbem ducitur,
Qua sol coruscat acrior,
Negans bibendi copiam,
A te, tremende, sumimus
Ceu nostra, quae remuneras
Tu mitte sanctum poscere,
Quod ipse nobis conferas.
        LIBER SECUNDUS. EPIGRAMMATA.
        I. EPITAPHIUM HOMINIS BONI.
Mente bonus, probitate nitens, et nominis auctor
Sic jacet angusto dic dolor in tumulo?
Spes domus immensae modico contecta sepulcro est,
Artantur parvis culmina cespitibus.
Quid decus in pueris, quid praestant limina vitae?
Non exspectatis mors venit ordinibus.
Quid juvat hunc, teneris senium quod praetulit annis
Funeribus junxit funera multa suis.
Occidit, heu, juvenis, qui texit crimina vitae
Tempore culparum vivificante Deo.
Aspice, primaevos metuis qui forsitan annos,
Aetas vincentem non tenuit puerum.
Exemplum terris linquens, ad sidera raptus
Confessis rectum quam bene monstrat iter!
Bis denas hiemes, totidem transcendit aristas,
Quem subito ex oculis sors inimica tulit.
        II. EPITAPHIUM HABUNDANTII V. I.
Nunquam morte perit meritis post busta superstes,
Funera sublimem non capiunt animam.
Sanguis, honor, genius, probitas, constantia, census
Interimunt multis dotibus exitium.
In commune bonus non sentit damna sepulcri:
Fila legunt Parcae quae dederant miseris.
Pendula lassantur quae plebem stamina portant,
Fortia contingunt licia nobilibus.
Cana venerandi renovabant saecula mores:
Inque vicem templi pectora munda tulit.
        III. DE EPIGRAMMATIS PER ARMARIA DOMNI FAUSTI FACTIS.
Consona diversis finxisti carmina libris,
Suscipiat gaudens littera quod tribuit
Nescio qui tantum non laudet, Fauste, pudorem,
Cum reddis si quid lecta dedere tibi.
Depositum perdit mens recti nescia semper,
Ad mores redeunt haec documenta probos.
Si tamen admittis dexter mea verba, fatebor,
Qui pollet magnis parvula jure fugat.
Laudentur tereti quos pingis carmine vates,
Mascula rhetorico schemate lingua tonet.
Ceu Paulus Christum docuit hominemque Deumque,
Quo praestat cunctis gaudeat eloquio.
Attica per Graios ditentur dogmata sensus,
Et nostrum stupeat Graecia docta decus.
Moralis strictis, narretur physica certis,
Historiam monstrans indicet historia.
Comica per limam numerentur, fortia plausu,
Conveniunt operi lucida dicta tuo.
Non valet haec alter: sed Faustum dicere summa
Ludus erit semper, si bene nota loquor.
        IV. DE PLAUSTRO QUOD EPISCOPUS DONARAT.
Antistes summus Plaustro te nobile donat.
Pandit iter magnis, omina dextra facit.
        V. EPITAPHIUM RUSTICAE.
Rustica, perpetuae non te sors pallida vitae
Sustulit, interitum nec tibi morte dedit.
Purior aetherias graderis sine carne per arces:
Sic vitam castae funera nobilitant.
Quid mirum, viduata tibi sat constitit aetas,
Conjugis ad natum cum bene ductus amor.
        VI. EPITAPHIUM MELISSAE.
Corpore devicto moritur quicunque, superstat:
Donat lethi legem crimina sola homini.
Nil tibi, virgo, perit: carnem mens pura refudit
Quae nunquam mundi vixit in obsequiis.
Funera, busta, rogi, scelerum stipendia cessent:
De vita ad vitam transitus iste placet.
        VII.[2]
Occisor mortis, dux vitae, planta salutis,
Aspice, nunc serpens ecce venena fugat.
Et quod supplicii species et mortis imago
Jam fuerat miseris, est mihi certa salus.
        VIII. VERSUS IN BASILICA SANCTI XYSTI EPISCOPI FACTI ET SCRIPTI, 
QUAM LAURENTIUS EPISCOPUS FECIT.
Antistes genio pollens, probitate, pudore,
Ornavit donum meritis, et lumina vitae
Ad pretium jungens operis, haec templa locavit.
Lapsa per incertos non spargit fama recessus;
Sed veteris facti vivit lex aucta per aevum,
Quam dexter capiat Laurenti munera Xystus.
Sic manet officium, quod sanctis contigit olim.
Obtulit hic templum, veniens quod consecrat ille.
        IX. ITEM IN BASILICA SS. QUIA ARSERANT AEDIFICIA QUAE PRIUS IBI 
FUERANT, ET SIC FACTA EST.
Vilia tecta prius facibus cessere beatis.
Sic splendor per damna venit, sic culmina flammis,
Consurgunt habitura Deum. Si perdita crescunt
Ignibus innocuis, si dant dispendia cultum;
Qualis erit reparans crepitantibus aucta ruinis?
Laurenti tua bella gerens incendia vince.
Sordida marcenti latuisset terra recessu,
Si status faciem tenuissent antra vetusta.
Sed postquam superi flammas misere secundas,
Ad lumen cineres traxerunt ista colendum.
Huc oculos converte pios, qui cuncta vapore
Praedicis mundanda, pater, rebusque docendos
Instrue, ne verbis titubet mens nescia recti.
        X. IN DOMO MEDIOLANI.
Aedibus ad genium duo sunt concessa per aevum,
Si niteant crustis, aut domini merito.
Herbida pasturam simulantia saxa virentem
Illiciant oculos nobiliore dolo.
Pellat opus tamen arte, regat natura figuras,
Viscera dum lapidum fingit imaginibus.
Candorem roseo perfundat doctor ab ore,
Depingat sparsis congrua membra notis.
Aurum, culmen, ebur, tabulas, laquearia, gemmas
Non datur humanis plus rutilare bonis.
In pretio cautis fors et sine lege jocatur.
Moribus ut constes, crede, laboris erit.
        XI.[3]
Antiquum ecce nitet templum, quod sorduit ante,
Cui faciem veterem lux nova composuit.
Perdidit antiquum quis relligione sacellum,
Numinibus pulsis quod bene numen habet
Di quibus hoc patuit, possessas linquite sedes.
Quod fecit Victor, victor ubique tenet.
Addidit ad cultum merito successor et actis,
Qui morum nomen hinc, Honorate, geris.
Nubila viperei qui gestat corda veneni,
Non datur ut faciat culmina pulchra Deo.
        XII.[4]
Aspice de cujus biberit domus arcta fluentis,
Atria quod superat porticibus modicis.
Pontificis summi studio constructa renidet,
Laurenti proprium possidet ista diem.
Splendida per census consurgunt tecta ruinam,
Occasum nescit quod venit a Domino.
Vix caries senium comitata hoc deterit unquam,
Gloria factoris quod bene condiderit.
Fabula de magnis nunquam tacitura reservat,
Quod vincens aevum nomen ad astra ferat.
        XIII.
Ille fuit rigidi semper servator honesti,
Terribilis culpis, supplicibusque pius.
Quem nunquam flexit vitium, miseratio semper,
Judicium facie certus ubique dedit.
Crimina corripuit vultu, compuncta refovit,
Conscia secreti detulit ora tui.
Hunc utero genitrix coelestem fudit in aulam,
Ubera subducens tradidit uberibus.
Cana venerandum stupuerunt saecula vatem:
Moribus ante fuit, quod gerit officio.
        XIV.
Qui possessa diu felix habitacula liquit,
Quae crevit Domino sic viduata domus.
Aulica suscipiens moderamina raptus inemptum
Quod pretio mentis quaeritur, obtinuit.
Nunc locus irriguo retinet quod sorbuit haustu,
Prospera custodiens faucibus acta semel.
Extemplo quisquis successit mansor et haeres,
Ingresso dextrum contulit ista pedem.
Quid praestet consors ad sanctam discite vitam,
Si reddunt mundos tecta dicata viros.
        XV.
Da, Pater omnipotens, per saecula longa, precamur,
Spes et certa piis hospitibus venia.
Candida ne meritis fuscentur stamina nostris,
Neu metis sistat palma parata meis.
Surgat qui propriae genitricis fotus in alvo
Ad gustum vitae per tua dona venit.
Tu mea vel tenui perfundis corda sapore,
Tu testem linguam sanguinis esse facis.
Celsa tenebroso frondescunt arbuta luxu,
Quae nullis strinxit falcibus agricola.
        XVI.
Eloquium certus naturae constitit index,
Perfecti fontem quaerere qui sitiat.
Libertas semper studiis reseratur honestis,
Infabricata latet nobilitas studiis.
Captivum venis servasset terra metallum,
Ni daret inventor quod vocat in medium.
Scrutator fulvum concessit pallidus aurum,
Qui polit, ingenium sic facit esse suum.
Hactenus Jonium perlustrans remige pauco
Ad portum cymbam flecte, Thalia, meam.
        XVII. SUPER REGIAM TRICLINII IN DOMO.
Navita per postes suspendit munera ponti,
In foribus propriis flumine parta gerens.
Venator portis apponit missile ferrum,
Vestibulum galea comitur armigeri.
Discitur in valvis ars, virtus, nomen, origo.
Nos frontis signo credimur esse Dei.
Sic nostrum pande studium dux littera recti,
Ut domus ingenium non taceat Domini.
Qui gestas Latium satiatus pectora rorem,
Aspice serpentes hic Heliconis aquas.
        XVIII. IN MISSORIO, QUOD HABET LORICATUM JUVENEM SUPER EQUUM, TENENTEM 
VICTORIAM IN MANU.
Ecce tenet victrix pennatum dextera numen:
Venit, et ad reditum non habet arma viae.
Pugnacem gestans sonipes per terga minatur,
Advena cui terror ridet in arte bonus.
Discat Hyperboreis famosum germen in arvis
Naturae genium, cum simulacra videt.
        XIX. DE LEONE MARMOREO, QUI AQUAM MITTIT IN DOMO.
Aspice deposita blandum feritate leonem:
Ore vomit lymphas pectoris obsequio.
Unda fluit rostro, dens mortis pocula mandit,
Naturam perdens bellua nos satiat.
Effera dum vitreos effundunt guttura fontes,
Dira salutiferis corda lavantur aquis.
        XX. IN BAPTISTERIO AGELLO UBI PICTI SUNT MARTYRES, QUORUM RELIQUIAE 
CONDITAE SUNT IBI.
Conditor Armenius, supero qui dignus honore est
Hic peperit fontem vivificantis aquae.
Plena salutiferis gestemus viscera lymphis.
Ne sitiat potans contulit una semel.
Rapta sepulturis animavit corpora pictor:
Funera vivia videns mors eat in tumulos.
Illorum tamen iste locus complectitur artus,
Quos paries facie, mens tenet alma fide.
        XXI. DE SCUTELLIS SEPTEM HABENTIBUS FERAS VEL DIANAM.
Delia, cervus, aper, tigris, leo, bucula, pardus
Apportat mensis fercula, docte, tuis.
        XXII. DE COMPOSTILE HABENTE SEPTEM GAVATAS.
Diversis dapibus confinia proxima servat,
Dum claudit variis fercula multa viis.
Limitibus certis quod junctus dividit ordo,
Unus in argento quam bene venter habet?
        XXIII. DE EO QUI UT FILIUM MATRI RECONCILIARET, FURTUM FECIT.
Quis rogo per facinus crimen compescuit unquam?
Amplector sanctas, quae dant bona semina, fraudes,
Augmento rumpunt dum jurgia saeva perito.
Qui natum matris per culpam reddit amori,
Hunc odiis constat missurum semina pacis.
Ordine perverso fallax concordia pugna est,
Cum belli facies tribuat mentita quietem.
        XXIV DE EO QUI DICEBATUR MERETRICIS FILIUS ET ASELLIONIS ESSE.
Di, prohibete minas, quas partus nuntiat horrens.
Quem lupa sordenti conceptum fudit asello,
Conjugis illicibus satiavit viscera prole,
Edidit et pecori sobolem fera prodiga legis.
Quid faciat rumpens naturam convena discors?
Unde sequenda petat natus, quis dicere possit?
Quem stultum genitor, furem dedit improba mater,
Nobile degenerans tenuisset culmen ab istis.
Sed vitiis proprium te norunt, crede, parentes,
Elinguem, trepidum, jactantem, fraudibus aptum,
Gutturis immensi, sorbentem quidquid ubique est.
Qui semel assuetas humano sanguine fauces
Pandit, et ad viles non vertit terga juvencos.
        XXV. DE CAUCO CUJUSDAM HABENTE PASIPHAEN ET TAURUM. EX TEMPORE.
Pasiphae niveum linques nec in arte juvencum,
Diffusis collo manibus petis oscula supplex,
Pulchrior et certis illudis ficta puellis:
Candidus argentum superat bos luce coloris,
Vivit amor, taurus, mulier, sine corpore vero.
        XXVI. DE EO QUI NUNQUAM NISI IN DEPOSITIONE FILII PAVIT.
Praeparat in fletu qui fercula lauta vocatis,
Annua per lacrymas celebret sollemnia magnas.
        XXVII. ALITER.
Nunquam stante domo pascit, mihi credite, tantos,
Qui tumulos natis, et mensas complet amicis.
        XXVIII. ALITER.
Convivae miseri luctus deposcite multos:
Prandia tot venient, funera quot fuerint.
        XXIX. ITEM DE CAUCO HABENTE PASIPHAEN ET TAURUM.
Blanditur mulier, sentit bos, membra moventur.
Attulit ars formas: quis dedit hic animas?
        XXX. ALITER.
Et fictus rigidam servat, Venus improba, mentem
Taurus, ut admotis suspendat rostra labellis.
        XXXI. ALITER.
Si tibi sunt animae, pictor, quibus inseris artem,
Mollior in tauri claudatur spiritus ore,
Fortia si miserae non dantur corda puellae.
        XXXII. DE EO QUOD MESSALA CONSUL ENNODIUS IN COGNOMINE DICTUS EST.
Consulis ad genium nomen pro stemmate junxi:
Dans lucem fastis, sum trabeis potior.
Quid palmata tuo tantum de murice vernas?
Plus fucante dedit purpura nostra tibi.
        XXXIII. DE OBLOQUENTE SIBI ADVOCATO.
Improbe, quid fractis confundis singula verbis?
Depingit mores obruta lingua tuos.
Accipis, exposcis, praesumis, renuis, ardes.
Tristia, blanda simul, fortia, fluxa facis.
Ira, pavor, rabies, patientia tempore in uno,
Tot facies gestas pectoribus vacuis.
        XXXIV. VERSUS SCRIPTI AGELLO, UBI FILIUM ARMENII ANGELI CHRISTO 
OFFERUNT, QUI POENITENTIAM EGIT.
Suscipit oblatum veniam cui contulit lesus.
Post culpas animae sunt holocausta Dei.
Perge, puer, teneros superans bene conscius annos.
Victores juvi candida vita pios.
        XXXV. DE EO QUI GALLIS IPSO PRAESENTE OBLOCUTUS EST, CUM ESSET 
DETRACTOR VENETUS.
Illudis Gallis, Veneti male tincta propago.
Nil candoris habes, mens tibi quod genus est
Despicis insontes maculatae vernula terrae:
Sed natos Rhodani nix probitatis habet.
        XXXVI. EPIGRAMMA IN SUBSCRIPTO.
Quod tibi naturae dederit lex germen amice,
Hoc mihi fons tradat vivificantis aquae.
        XXXVII. IN DOMO ANTE ORATORIUM.
Commoda de damnis mercaris, gaudia planctu,
Si tibi de Christo est indubitata fides.
        XXXVIII. ANTE OLEARIUM.
Hoc est quod nitido membrum completur olivo:
Nil potius sanctas convenit ante fores.
        XXXIX. ANTE HORREUM.
Horrea parva licet, sed mens est largior illis.
Non parcens opibus divitias merui.
        XL. ANTE SCALAS
Adveniant animum reserante teste figura,
Quo semper votum proditur indicio.
        XLI. ANTE CELLARIUM.
Nulla penum laxat mentis pressura sinistrae:
Effluit expensis quod spatiis latitat.
        XLII. ANTE COQUINAM.
Non mihi diffusae dant prandia celsa coquinae:
Nec plures venter concutit artifices.
Fercula pauca damus numerum vincentia cultu,
Gloria nec mensae damna salutis habet.
        XLIII. ANTE CANAVAM.
Sobria cella cadis vinum quod servat onustis,
Corpora confirmat gressibus acta suis.
Infundunt multis irarum pocula flammas:
Mitescunt nostro bellica corda mero.
        XLIV. IN INGRESSU HORTI.
Respice, qui gressum sinuas per amoena vireta,
Ut discas cultis lucem praeferre diserti.
Arridet germen, quod linguae pingitur ostro,
Ver habet in bruma, qui flores carmine gignit,
Per glaciem zephyros exhalant verba tepentes,
Ebria fulgenti maduerunt murice dicta,
Omnibus in rebus sermonum purpura regnat,
Oris ad imperium submittunt colla chelydri.
Algida cum roseo juvenescunt sanguine corda,
Primaevos gelidis ostendit littera membris.
Vertit ad obsequium naturae munera doctus,
Aetates, species, mensuras, tempora, formas.
        XLV. INTRA HORTUM SUPRA LIMEN.
Collaudet spatiis hortorum commoda lautis,
Plurima cui satiant jugera culta famem.
Ditior extentos superat dos larga minorum:
Nobilitas vera est, quae nitet in modicis.
Venit ad inclusum postponens gratia campos,
Prodidit angustis quid faciat studium.
Vernat in ingressu viridanti porticus umbra,
Cui fudit genium vitifer ipse Deus.
Exornans magnis foliorum texta racemis
Aestivis junget commoda frigoribus.
Lilia nam, laurus, oleas, commista rosetis
De cultu proprium fecit avere diem.
Serta triumphantis frondem quae monstret amicum.
Contulit affectus aurea terra suos.
Largus opum poscat majoris praemia voti:
Hoc satis est nobis, quod sine fraude libet.
        XLVI. DE MURENA INL. F. QUAE IN SEPTICIO CLAUDITUR, ITA TENUIS 
EST.
Spiritus exhausto voli at praelubricus auro.
Candida lassatum vix tangit membra metallum,
Afflixit pondus pretium fornacis anhelae.
        XLVII. ALITER.
Aurea per nebulas dissolvit fila magister:
Luserunt dociles flamina fulva manus.
        XLVIII. ALITER.
Contulit hic ventus pretiosi membra metalli.
Quod finxere timent, nec capiunt oculi.
        XLIX. ALITER.
Est nihil, et teneo, convincit dextera visum.
Stringitur arctatis digitorum nexibus aura.
        L. DE EO QUI FICUS MUNERE ET TESSERAM SIMUL MISIT.
Damnati fructus mittit tua dextera ligni.
Haec hominem dira spoliarunt pabula primum,
Et nudis, serpens, post fraudem sorte minaris.
Parce, precor, donis: casus et damna reserva.
Quid nocitura putas insontis poma saluti?
Ante ferax lethi tunc mortem depulit arbor,
Fixa triumphigeris cum ramis vita pependit.
        LI. DE ADULTERO ET MOLLE.
Omnia memphitis retinentur saecula textis.
Servivit nunquam Laurentius ante Neroni,
Nec timuit validas vicit qui corpore flammas.
        LII. ALITER.
Vir facie, mulier gestu, sed crure quod ambo,
Jurgia naturae nullo discrimine solvens,
Es lepus, et tanti conculcas colla leonis.
        LIII. ALITER
Exige mendaces populorum uxorcula barbas,
Ne minuant quaestum mascula labra tuum.
        LIV. ALITER.
Respice portentum permixto jure creatum,
Communis generis, satius sed dicitur omnis.
        LV. ALITER.
Ludit in ancipiti constans fallacia sexu:
Femina cum patitur, peragit cum turpia, mas est.
        LVI. IN BAPTISTERIO MEDIOLANENSI.
Mundior excocti fulgescat luce metalli,
Munera disponit qui dare digna Deo.
Ante vaporatis Laurenti vita caminis
Constitit, ut blandum nobilitaret opus.
Marmora, picturas, tabulas, sublime lacunar
Ipse dedit templo, qui probitate nitet.
Aedibus ad pretium sic mores conditor addit,
Vellera ceu Serum murice tincta feras.
Qualiter inclusas comit lux hospita gemmas.
Nix lapidis quotiens pulchrior arte rubet.
        LVII. DE JOVINIANO, QUI CUM HABERET BARBAM GOTHICAM LACERNA VESTITUS 
PROCESSIT. EX TEMPORE.
Barbaricam faciem Romanos sumere cultus
Miror, et in modico distinctas corpore gentes.
        LVIII. ALITER.
Romuleam tegetem nox oris nubila fuscat:
Oppressit vestes tenebroso tegmine vultus.
        LIX. ALITER.
Nobil bus tollis genium, male compte, lacernis,
Discordes miscens inimico foedere proles.
        LX. IN BASILICA S. CALEMERI QUANDO REPARATA EST.
Libera captivum meruerunt culmina lumen;
Arridet facies nubila nulia gerens.
Hic nuper astrigeri dos proxima venit Olympi.
Laurenti va is ducta ministerio.
Aedibus et vitae cujus nunc una figura est;
Ceu solis radiis forma, color similis.
Euge vetustorum reparator, perge novorum
Conditor, et vultu clarus et ingenio.
Abjurant priscam, te praesule, tecta figuram,
Advena casuris porrigitur genius.
        LXI. DE QUODAM VETERI INIMICO STULTO ET BENE PASCENTE.
Prandia lauta paras, sed lingua sordibus horres.
Si desis pastor, fercula concilias.
Ambitiosa fames, lassato prodiga censu,
Cornibus insultat, si taceat dominus.
        LXII. DE EO QUIA PAUPERUM OPES VORABAT.
Visceribus miserorum et sanguine pauperis aucte,
Tantorum mortes cur tibi sunt epulae?
Tubera, perdices, grus, turdus, turtur, echinus,
Non explent uterum corpora mille tuum.
Infaustus multis, tibi felix diceris uni,
Haeres quod misero venter erit proprius.
        LXIII. DE EODEM.
Artubus humanis Polyphemus vixit, et atro
Sanguine distentos delicias habuit.
Tu reddis similem, scena redeunte, furorem;
Cui pastum tribuunt agmina debilium.
        LXIV. DE EO QUI UT AMICOS EJUS AD SE TOLLERET, PASCEBAT.
Mergeret ut divos in mortem, pabula serpens
Contulit, et vitam munere dira tulit.
Sic quicunque meos paradisi vere labores
Demulcet, casses convivii patitur,
Illic discedit quem pectore gessit amicus:
Eit dominum cari gutturis hospitium.
        LXV. DE DEFENSORE CALLIDO.
Nescir s votis, et cordis nube recedens.
Ex oculis praesens quaereris in facie.
Tuque per ambages nulli spectabilis esse
Calles, mellifluis toxica dans labiis.
Hoc volo quod non vis jurans, te nolle quod optas,
Concutis et variis pectora saeva modis.
Hydram verticibus, formis superare Prometheum
Doctus, ut ad priscos fabula non redeat:
Bella cies, spoli s crescis, defensor, ademptis.
Ad nomen currit praeda superba tuum.
        LXVI. PRAEFATIO TOTIUS OPERIS POETICI QUOD FECIT.
Dum mea multiplices mens anxia sustinet aestus
Et reddor vitrei mancipium pelagi.
Cumque procellosus refluentis portitor undae
Africus ut captas me rotat exuvias.
Pierius menti calor incidit: indiga serti
Tempora mox cinxit laurus Apollinea.
Tunc hederae viridis rubuerunt fronte corymbi,
Castalii mellis murmura blanda bibi.
Continuo ponens marcentes pectore curas
Complector laudem, carmina, laetitiam.
        LXVII. DE EO QUOD VINDEMIARUM TEMPORE SCRIPSIT.
Musta cadis famuli dum condunt nostra fideles,
Et ludunt prelo calcibus intrepidis;
Dum tingunt rosei plantas de sanguine Bacchi,
Scinditur et teneras uva gerens tunicas;
Otia Niliacis non passus carmina biblis
Sulcavi, tumulo ne tenear moriens.
Ebria lapsantis confessus verba Thaliae,
Sum vacuus culpa, si pedibus titubet.
Jejunos deceat lex artis, syllaba rhythmus:
Nulla Camoenarum jungitur ad Bromium.
        LXVIII. DE QUODAM GLUTONE, QUI OPUS EJUS IMPERITUS CARPEBAT.
Nescio cur sancto non parcas, stulte, labori,
Dum morem servas dentibus insiliens.
Mandere nos pergis: sed venter commoda nescit.
Flamina nam vacuis stringis imaginibus.
Escarum gurges nil ruptis murmure buccis
Suscipit, aut castis motibus exuberat.
Phasiacam volucrem, pisces vel sumina captans,
Uda vaporatis guttura pasce cibis,
Me jejuna juvat sine ructu pangere dicta:
Regifico luxu fercula te satient.
        LXIX. DE EUNUCHO TRIBUNO, NOMINE, PEREGRINO, OMNIA PERAMBULANTE.
Testibus asseritur gens, census, vita, Tribune,
Antiquum quotiens linquimus hospitium.
Tu, quem lustratis transmisit gentibus error,
Nulla domus pleno nec tenet ampla die:
Vis dici locuples, sublimis, pulcher, amicus,
Aestibus ignoti missus ab Oceani.
Irrita dicta volant, assertor non venit ullus,
Nulla fides sexum detegit, aut patriam.
Mendicus, vetulus, timidus, confusus, anhelus,
His, verum perdens, utere nominibus.
        LXX. DE EODEM.
Tutus falsa loqui poteris sine teste, Tribune:
Ventus habet linguam ponderibus vacui.
        LXXI. ALITER DE IPSO, QUIA NUSQUAM STAT.
Instabilem faciunt naturae damna Tribunum:
Avolat hinc rursus, vincula ni teneant.
Tolle miser modicam zephyro veniente saburram:
Radix nulla tuo est utilis auxilio.
        LXXII. ALITER DE IPSO.
Eunuchus turpem poscit per compita victum:
Semina telluri non habet unde ferat.
Grandia proscissis rus servat germina membris,
Fetibus et messis multiplicata redit.
In cassum sectus proscindit vomere terga,
Ni findens spargat triticeam sobolem.
        LXXIII. DE EO QUOD CUM IPSE GALLOS PARENTES HABERET, ANSERES AMABAT 
COMEDERE.
Hic volucrum pugna est, ubi Gallo caeditur anser:
Dat poenas veteris proditionis avis.
Mactatus quondam vocis capis, improbe, quaestum.
Romanis vitam qui dederit, moritur.
        LXXIV. DE VARIETATE CLERICORUM.
Qui ponti facies, numerum qui novit arenae,
Femina quem jurans fallere nulla potest;
Astrorum plebem, qui calles spectat amantum,
Cynthia cui certis cornibus innotuit;
Non valet hic vultus retinere, et nomina, mores,
Quos mutat clerus tempus in exiguum.
        LXXV. DE MALO HOMINE, QUI EQUOS AMABAT.
Gaudet equis recti dissuasor, et indigus aequi,
Nomina qui dignis studio superante caballis
Subtrahit, opponens ad sancta vocabula clunem.
Sed procul est pecudis quod censet mentis iniquae,
Propositum perstat generis, quod stemmata fundunt.
        LXXVI. DE GALLIDO, QUI DEFENSOR DICEBATUR.
Aspidas ut capiat testis fraus hospita technis,
Sub ludi specie mortis imago latet.
Umbra lacessitas producit callida pestes,
Et bellum blandis principiis geritur.
Credite, non aliter defensor praelia tractat,
Qui accusat ridens, qui perimit placidus.
        LXXVII. DE VITA ET ACTIBUS S. AMBROSII EPISCOPI.
Egit quod docuit meritis et honore superstes
Ambrosius vates moribus, ingenio.
Roscida regifico cui fulsit murice lingua,
Vere suo pingens germina quae voluit.
Serta redimitus gestabat lucida fronte,
Distinctum gemmis ore parabat opus:
Instituit populos gestu, probitate, pudore,
Fovit respiciens, perculit, admonuit.
Vocis ut officium postrema pericula poscunt,
Sic teneras culpas qui tacet insequitur.
Succinctus gladiis, clypei de pondere tutus,
Pectora claudebat textilibus chalybis.
Ensis habet vires vitiorum sector et hostis:
Vipera non tangit squamea terga viri.
        LXXVIII. DE S. SIMPLICIANO EPISCOPO SUCCESSORE EJUS.
Ambrosius linquens viduatae munia plebis
Transtulit ad curam, Simpliciane, tuam.
Successoris opes spoliati viscera regni
Creverunt merito temporis alterius.
Ac velut annosam zephyris parentibus ornum,
Ne metuat bellum, longa quies solidat.
Tiro tamen felix cana ad rudimenta vocatus
Non flexit priscum degenerans apicem.
Nil timuit gelidis anima fervente medullis.
Pontificis virtus floris habet senium.
Aequora qui tecto pressit terrena patenti,
Moribus et cultu sidera cum tetigit.
        LXXIX. DE B. VENERIO SEQUENTE.
Forma pudicitiae juvenis sectanda Veneri
Venit, nominibus nil famulata suis.
Fortia marcebant vetulo sub judice membra,
Aetas praesentem perdiderat puerum.
Sublimis postquam conscendit fulcra cathedrae,
Cana tener populis dogmata disseruit.
Aurea fluxerunt locupletis schemata linguae,
Sol vitae nitidum reddidit eloquium.
Alvus ut Ecclesiae tumuisset semine verbi,
Non deerat pastus lactis apostolici.
        LXXX. DE VENERABILIS MAROLI SUCCESSIONE.
Marolus extremae potator Tigridis ore,
Qui jubar in madidis viderat hospitiis.
Quem labor in proprio Syriae solidaverat axe,
Orditur vatem dotibus innumeris.
Pervigil, intentus, jejunus, providus, ardens:
Quod morem tenuit sat fuit officio.
Os tenerum quotiens gu tus contingit honesti,
Transit ad affectum quod fuit imperii.
Terra potens olim Patribus fundata beatis,
Nobilibus mundum partubus irradiat.
        LXXXI. DE CULTORE DEI MARTINIANO EPISCOPO.
Mens nivei lactis, species manifesta columbae,
Astutia serpeus, Martiniane, vale.
Lubrica te dubii dum poscunt flamina vulgi,
Inveniunt pavidum ne mereare legi.
Unus erat mundo contraria judice narrans,
Qui ut caperet regnum vincere non meruit.
Protinus ad magni perductus limen honoris
Exsul coelorum civibus inseritur.
Post geminas sanctis construxit mundior aedes,
Lumine quas clauso jussit habere diem.
        LXXXII. DE VENERABILI GLYCERIO EPISCOPO.
Suffusus minio, perque optima facta rubescens
Virginei vultus Glycerius sequitur.
Puram sanguineo maculat dum rore figuram,
Picta genas facies simpliciter placuit.
Candentem crocea gestans aspergine frontem
Laeta verecundis tinxerat ora notis.
Indeptus sceptrum, tribuit quod testis imago,
Purpura quem mentis prodidit imperio.
Hunc habuit et populus parvo vix tempore felix,
Sed rursus magni missus ad obsequium.
        LXXXIII. DE S. LAZARO ANTISTITE.
Lazarus ut diri premeret pede culmina mundi,
Vocibus accitus trux venit in medium.
Quem frons laeta parum vitiis depinxerat hostem,
Mulcantem culpas luminibus facitis.
Respiciens lapsus detersit nubila vitae:
Curam saepe dedit vulneris obsequio.
Non latuit tectis facinus qui gessit in antris,
Absens criminibus tortor ubique fuit.
Innocuis placida vernabat luce serenus,
Ceu speculum noxis injiciens faciem.
        LXXXIV. DE AMICO DEI EUSEBIO PONTIFICE.
Eusebius Ligurum successit finibus hospes,
Ignotae tractus plebis amicitia.
Grajus erat, socio Titan quos respicit ortu
Flammigero lymphas vertice decutiens.
Mitis, compositus, largus, pius, integer, audax,
Crederet ut damnum non dare, perpetuum.
Flevit pauperiem miserans, arrisit habenti,
Gaudia com cu ctis tristitiamque gerens,
Hunc index operis locuturo nuntiat orbi
Fama virum, gentes de statione trahens.
        LXXXV. DE GERONTIO EPISCOPO.
Ecclesiae postquam parta est tibi sella, Geronti,
Funera decessor non timuit moriens.
Te reparante redit, patitur sors pal ida lethum,
Vivit post obitum discipuli pretio.
Agricolis junctus coluisti germina vitae,
Nec serpens lolium pabula laeta tulit.
Qui dedit in medium quem lex jubet optima victuum
Emit terrenis fructibus ille polum.
Errorem mentis pressisti lege laborum:
Otia non passus virtutibus veheris.
        LXXXVI. DE VENERABILI BENIGNO EPISCOPO.
Exsere quae posuit mens nomina certa, Benigne,
Quem quisquis vocitat testis erit meriti.
Cana fides hominem dum narrat, detegit actus,
Nil loquitur casu pignoris attonitus.
Praescia venturi non errant vota parentum,
In veram vertunt blanditias sobolem.
Ante patres censens sedit plaudente senatu,
Praelatum sanctis extulit ille caput.
Pollice sed diro ceu flos succisus aratro est.
Spes, decus, et genius de foribus cecidit.
        LXXXVII. DE BEATISSIMO VIRO SENATORE EPISCOPO.
Qui vincit trabeas, solium, cinctumque Gabinum
Consulibus praestans ecce senator adest.
Ingenium velox, sermonis cura rotundi,
Virtutum pretium, forma pudicitiae.
Abdita librorum mysteria clausa prophetae
Qui dedit in lucem schemate quo voluit.
Orbis ad extremi missus secreta verendis
Curavit studiis quod fuerat lacerum.
Tunc oriens victum peregrino lumine fassus,
Haesit ad aspectum lampadis alterius.
        LXXXVIII. DE DOMNO THEODORO VIRTUTUM OMNIUM EPISCOPO.
Tu lux certa tuis, spes tu fidissima rerum,
Vatis apostolici tu, Theodore, vigor.
Virtutum cumulus, substantia lucida veri,
Monstrat acervatis quam labor in studiis.
Praescius, accinctus, fortis, tranquillus, amicus,
Compositus, simplex, tu bonus et sapiens.
Fatidicus semper tu conscia corda futuri.
Deprensum fluxit te reserante malum.
Quem timuere feri calcantes culmina mundi,
Dilexit spernens dura supercilii.
        LXXXIX.
Restat, quem longo servet rex inclytus aevo . . .
        XC.[5]
Imperii custos vocali pollice chordas
Per numeros animans, tibi fila loquentia carmen
Verberibus plectri, doctor, servire coegi.
Cyrrha potens Phoebo, laticis pia turba sereni
Tu mihi semper eris, qui pectora clausa remotis
Inseris officiis, et dextro numine comples.
Deprecor, exactam fauturus suscipe vocem,
Extorsis pretium donans te judice dictis.
        XCI. DE MARMORIBUS OPERE SARSORIO.
______________________________________________________________________
Visceribus lapidum permixta lege coactis
Naturam faciunt artificum studia.
In solidum fractis riguerunt marmora membris,
Partibus in crustam colligitur genius.
Unam de variis speciem componere frustis
Qui potuit, saxum duxit in obsequium.
        XCII. DE MISSORIO UBI IMAGO IPSIUS EST.
Divitibus pretium est Ennodi forma metallis.
        XCIII. IN CONCHA IPSIUS.
Parturit unda sitim, quam splendens concha ministrat.
        XCIV. DE EQUO QUEM ACCEPIT HUNISCO.
Belliger algenti sonipes nutrite sub axe;
Per Tanais medium pectora sicca ferens.
Cana pruinosis mandentem gramina lustris
Virtus lege poli quem sibi percoluit.
Post domitas gentes, post flumina tanta cruoris,
Alter te dominus, sed manet ipse labor.
Linque precor lituum, cantus passure beatos,
Captivus pacis mitteris obsequiis.
Nil tibi cum bellis: commendat buccina lethum:
Quid juvat expertas semper amare neces?
        XCV. EPITAPHIUM S. VICTORIS EPISCOPI NOVARIENSIS.
Nomine, proposito, meritis, certamine Victor,
Despicis oppressas maculato semine terras.
Tu carnis vitiis possessor corporis expers,
Lubrica subjectis domuisti saecula membris,
Tranquillus, patiens, correptor, providus, acer.
Hic reddens tumulis cineres, ad celsa vocatus
Spiritus aetherea congaudet lucidus arce.
Busta supercilio miseratus cernit Olympi.
Unde triumphati respectans funera mundi,
Cassibus exutis concedes praemia membris.
        XCVI. DE QUODAM ROMANO QUI VOLUIT MAGISTER ESSE.
Index naturae studium tibi non venit ullum,
Littera nulla colit brutae commercia linguae,
Nunquam discipulus valeas, dic unde magister?
        XCVII. DE ANU QUADAM.
Algidus in vivo moritur dum corpore sanguis,
Annorum glacies cum siccat pabula vulvae,
Seminis et custos refugit cruor utilis inguen,
Marcida cur juveni sociaris, Galla, marito?
Pignoris in thalamis pariet fiducia juncto.
Nam sobolem laxis mendacem vivere rugis
Insimulans, epulis das prolem feta cloacae.
Attulit hoc venter, quod conjunx jungat ad ora.
        XCVIII. DE ANULO FIRMINAE INL. FEMINAE.
Nil fallit simulans, quod finxit dextera verum est.
Immobilis stantem fugitat lepus arte molossum,
Insertus rabidis ridet furor aureus ursis,
Gestandus manibus saevit leo blandior ira.
Cognoscit dominam genius famulante metallo.
Mitigat illa feras, dum plebem pascit egentum.
        XCIX.[6]
Aspicis Albinum titulos post busta dedisse,
Funera qui meritis vivacibus jugulat.
Inclyte cui princeps dum subdis jura magistri,
Vere sepulturae contigit ille locus.
        C.[7]
Cretius hic sollers quidam vocitatur homullus,
Naribus argutus, gressu celer, ore timendus,
Impavidus presso signans vestigia rostro,
Quo cervus, capreae, lepores, lupus, ursa vagatur,
Invenit, et tepido capitur fera provida lecto.
Luditur agnellae post praelia tanta volatu,
Molle pecus volucrem praevertit fraude molossum.
        CI. DE SCUTELLIS.
Tot Jovis illecebras, tot crimina viva figuris
Dum bene depingit, vitiosa est dextera fabri.
Argenti pretium est facinus retinere vetustum,
Ne purum superet quod furtis Juppiter egit.
Nil licet aetati, scelerum monimenta resurgunt,
Admonet exemplis, qui culpas format avitas.
        CII. ALIUD.
Si tantas facies tunc sumpsit divus adulter,
Se primum falsis lusit imaginibus.
Quid non mentito violasset corpore numen,
Cujus forma suo gaudet adulterio?
        CIII.[8]
Laesa Venus non est: naturae vincula constant:
Bucula Daedalei cessat mentita laboris.
Ingenio vivens nil mugit vacca biformis.
Fictaque nec verum coitum dant ligna juvencae.
Ecce iterum tauro mulier submittitur uxor,
Humanas pecudum suspirant pectora flammas.
Vasta jugum cervix, cursus capit area colli,
Qualiter astricto sudavit marcida loro.
        CIV.[9]
______________________________________________________________________
Forma, caput, facies, Deuteri cuncta magister,
Innumeris doctor dotibus ille cluit.
Excussit linguam genius perfectus ubique.
Quod fari nescit, displicet inde malis.
Grammaticam jactant artem nescire magistrum:
Hoc melius simplex moribus instituit.
Oratoris opus, lapidosaque culmina Tulli
Non tetigit: celsum rhetora nullus amat.
Discipulis satis est vultus, tacitique verenda
Calvities, Phoebe lumina plena vident.
        CV. IN NATALUM INFANTIS ARATORIS. Ex tempore.
Jure colis proprium natalem pulcher Arator.
Qui si non colores, nunquam Arator eras.
        CVI. DE QUODAM INCERTI PROPOSITI ET VITAE TURPIS.
Tot rebus fallax quid garris pica biformis,
Semivir et tremulo qui vexas turpia lumbo?
Quod tibi propositum, qui sexus contigit unquam?
Quid non mentiris, vir, femina, sancte, profane?
        CVII. VERSUS MISSI AGNELLO VIRO SUBLIMI.
Ex tempore.Lucidum tinxit maculante fuco
Quisquis affectum, ferat inde linguam
Judicis Christi facibus perustam
Ore sepultus.Scindit urgens foedus omne fraude vivax perpeti,
Aegre portans quidquid ordo flagitat serenior.
Linque, quaeso, amice, mores plebe dignos ultima,
Sanguinis callem secutus serva quod depectus es,
ENNODIUS AGNELLO.
Ante imperium diligentiae vestrae valetudinem suam injuncta tenuerunt. 
Nam ne cui haec darentur vel legenda vel transcribenda praemonitus, obvias 
poscentibus manus opposui. Nunc victus tui caritate transmisi. Facies meum 
pudorem in statione esse si relegas, in profligatione maxima, si transcribas.
        CVIII.
Vincula solvit amor, quae quondam nexuit alter:
Non nisi per legem cedit lex prisca sequentem.
        CIX.[10]
______________________________________________________________________
Nunquam frugiferis per saecula longa tyrambis
In me fluxerunt commoda Castalii.
Tristia jejunis spargentem carmina labris
Spes nova quid stimulas gurgitis Aonii?
Sed si mutato Parcarum stamine gaudes,
Exhibe cornipedem nunc Pegasaea mihi.
Qui ferat aligerum per gramina roscida corpus,
Nec teneras flectat vestigiis segetes.
Sublimem, validum, formosum, passibus aptum,
Qui si contingat, mox mihi, Musa, places.
Mitteris ad largum locupletem poscere parva:
Ni gaudens redeas, dic mihi, Musa, vale.
        CX. DE CASTELLO HONORATI EPISCOPI.
Pontificis castrum spes est fidissima vitae.
Cui tutor sanctus, quae nocitura petant?
Hic clypeus votum est, procul hinc Bellona recede.
Quod meritis constat, praelia nulla gravant.
Conditor hic muros solidat, munimina factor.
Nil metuat quisquis huc properat metuens.
        CXI. DE HORTO REGIS.
Dextera bellipotens vulgatis plena triumphis,
Qua cecidit quidquid fugit ab obsequio:
Disperso celsam solidas qui sanguine famam,
Cui peperit laudem mitis et arma tenens.
Postquam praelargo rubuisti scammate campi,
Arva colis pingens germine purpureo.
Virgultis proprio dispensas murice poma,
Das plantis fructum nobilitate tua.
Vilior en cespes jactat se divite ramo,
Dum ligni morsus semina clara fovet.
Demessus ferro floret tibi surculus alter:
Nuda maritatis dos nitet arboribus.
Gramina cultorem praenoscunt, muta loquuntur:
Quod tetigit princeps, ver habet in glacie.
Gestu terra potens, monstrat cui creverit arbor
Fetibus et genio panditur hic dominus.
Pervigil Hesperidum quae servas jugera serpens,
Aurea jejunis munera dans epulis.
Quis silvae sobolem carpat custode veneno?
Morte nemus tutum, credite, nullus adit.
Hic commune facis, pietas, quod sola parasti.
Visceribus plenis nescit abire fames.
        CXII. DE CAECO QUODAM LUXURIOSO.
Orbe pereffoso fluidum de lumine vulnus
Pestifer ostentans ora sepulta geris.
Caeca per innumeros facies portatur amicos,
Qui te conspiciunt jure dolent oculis.
Ebria marcenti locupletas flumine menta,
Circumfers crasso sordida labra fimo.
Oscula nulla petas, madidam suspende Mephitim:
Te propter cupiam perdere quod video.
Quis putet ex oculis flammas coalescere turpes?
Nil videt, et rectum servat iter scelerum.
        CXIII. DE EQUO SUO SENE.
Flexior annoso sonipes moderamine noster.
Nunc juvenem blando sustinet obsequio.
Mollia grandaevus summittit terga sedenti:
Aetas constantem gressibus esse facit.
        CXIV. DE FLAGELLO INFANTIS ARATORIS.
Quae capiunt mundum junxit mens docta flagello,
Exornans censu nobilitante plagas.
        CXV. ALITER.
Argenti atque auri vapulat quicunque metallis,
Gaudia cum fletu miscet avara suo.
        CXVI. ALITER.
Dentibus argenti fulvum concluditur aurum,
Contemnat nullus verbera pulchra pati.
        CXVII. EPITAPHIUM DOMNAE MELISSAE INL. FEMINAE.
Sanguine, mente, opibus, facie, virtute, pudore,
Optatur qualis femina, sola fui.
Hoc tantum mundi quod lex est corpore gessi,
Exornans casta prole pudicitiam.
Quae victrix fortem tenui per blanda maritum,
Melle meo vertens jura, Severe, tua.
Quos genui, celsa conjunctos stirpe reliqui.
Quod votum est sanctis, conjuge praemorior.
Nil mihi decessit, maneo post busta superstes:
Felices nunquam mors nocitura petit.
Et nomen dulce est, de factis Melissa dicor.
Moribus hoc fluxit jure datum propriis.
        CXVIII. DE QUODAM STULTO, QUI VIRGILIUS DICEBATUR.
In tantum prisci defluxit fama Maronis,
Ut te Virgilium saecula nostra darent.
        CXIX. ALITER.
Si fatuo dabitur tam sanctum nomen homullo,
Gloria majorum curret in opprobrium.
        CXX. ALITER.
Captivo stultus congaudet stemmate vates.
Non est Virgilius, dicitur iste tamen.
        CXXI. ALITER.
Externo quotiens vocitaris nomine demens,
Si tibi sunt sensus, prospice ne venias.
        CXXII. ALITER.
Cur te Virgilium mentiris, pessime, nostrum?
Non potes esse Maro, sed potes esse moro.
        CXXIII. IN CUBICULO SUPER CODICES IN ORDINE POSITOS.
Iste callis est, supernam qui parat potentiam,
Lux pudoris, esca mentis, fax, medela, claritas.
Mundi faece qui fucantur hunc tenere nesciunt.
Liber exstat, hoc quicunque colla loro vinxerit.
Sanguinis venam nitentis comit iste sarculus.
        CXXIV. ADVERSUS CLAUDIANUM DE MULABUS.
Hic volucrem Rhoduni torrentis respice natam
Sermonum frenis subdere colla tuis.
Jussa volat verbis, et verbis jussa quiescit,
Cujus captivum est auribus arbitrium.
Vincula nesciret, ni vocis stricta lupatis
Perderet auditu luxuriam generis.
Cum stimulos clamor mentitur, clamor habenas,
Obsequium linguae libera membra ferunt.
Non opus est loris, sed nexus certa loquendi
Dura catenati rostra ligat pecudis.
        CXXV. DE ASINO ET EQUA.
Visceribus propriis externos fundere partus
Cogitur, et generis sobolem lactare ferini.
Jurgia naturae magno distantia calle.
        CXXVI. ALITER.
Edidit ignotum genitrix male conscia partum,
Naturae fraudes, nobiliore dolo.
        CXXVII. ALITER.
Discrimen generis junxerunt foedera partus,
Ingenii stirpem permixta lege coacti.
Hic mulus geminum pecus est, sed corpore simplex.
        CXXVIII. DE VECTATIONE SUA NOCTE IN AESTATE.
Astrorum populus necdum de lumine solis
Perdiderat lucem: gremio sed noctis adultae
Fundebat rutilos madefacta aspergine crines.
Cynthia per croceas fulgebat lactea bigas,
Rescindens quidquid descripserat orbita fratris.
Vernabat tacitus splendor de munere noctis,
Torrida frigoribus confringens tempora Cancri:
Cum me curarum cupientem spernere fasces,
Ruris amoenati facies depicta vocavit.
Cornipedem scandi, qualem vix Cyllarus aequat,
Mollibus aethereas qui vincit cursibus auras.
Immobilis currit cujus per devia sessor,
In statione volans pedibus constanter adactis.
        CXXIX. IN BASTERNA UXORIS BASSI VIOLAE.
Quam vaga constantem retinent haec tecta decorem!
Mittitur a domina quidquid habent pretii.
Nam rutilat fulvum Violae de luce metallum:
Possessor radios spargit ubique suos.
        CXXX. EPITAPHIUM EUPHEMIAE.
Obruit haec tumulos, vivit post funera factis,
Quae mortale nihil moribus inseruit.
Euphemia tuos tellus complectitur artus,
Sed mens est niveis quam bene juncta choris!
Occidit exitium: sors tunc durissima servit,
Cum superat fatum nescia vita mali.
Haec thalamis fecunda fuit, viduata pudori
Exemplis natam fecit amare Deum.
        CXXXI. DE SPATHA IN FUSTE.
Utimur incluso per fraudes ense bacillo,
Mors ligni tunicis quam bene tecta latet!
Subsidium portas; quod cunctis terror haberis
Pacificum est nobis quod necat obsequium.
        CXXXII. DE BOETIO SPATHA CINCTO.
Languescit rigidi tecum substantia ferri,
Solvitur atque chalybs more fluentis aquae.
Emollit gladios imbellis dextra Boeti:
Ensis erat dudum, credite, nunc colus est
In thyrsum migrat quod gestas, improbe, pilum.
In Venerem constans linque Mavortis opem.
        CXXXIII. DE STOMATIO EBURNEO.
Sollicitata levi marcescunt corda virorum
Tormento: fas est ludere virginibus.
Frangunt Marmaricis elephas quod misit ab arvis,
Per micas sparsum mox solidatur opus.
De poena tenerae discunt cum fraude jocari.
Nam ridere necis munere, femineum est.
Angusta norunt res mille includere capsa,
Omne ebur hic, mulier, pectoris arca tui est.
        CXXXIV. DE AVE PER PADUM SUPER SPUMAS SEDENTE ET TRANSEUNTE.
Riparum frenos naturae vincula surgens
Forte Padus tumido gurgite transierat.
In spumam fluxas cogens durescere lymphas,
Squamea praevalidis dorsa ferebat aquis.
Ales ut in tenero fidens tunc constitit orbe,
Otia dans pennis, tuta premebat aquas.
De proprio pelagus calcanti suggerit alnum,
Humida cum siccam cymbula portat avem.
        CXXXV. DE SEPULCRO MAJORIANI IMPERATORIS.
Cum perstat gravior, bustum fortuna petitum
Contulit exuviis, Majoriane, tuis.
Nunc indignis pyramidum (fors) prospice moles,
Vil a principibus linque sepulcra piis.
        CXXXVI. DE UQUO PADANO.
Cornipedes cuncti quos gignunt bellica rura,
Quosque cruentatis diluit unda toris;
Algida qui Tanais domuistis dorsa profundi,
Quorum praevalidas ungula calcat aquas:
Ecce Padanus adest sonipes, cui judice recto
Cedant Aemonii quos fovet aura poli.
Ille pruinosis qui mandat gramina lustris,
Et merito et forma dispar utroque venit.
Molliter incedit membris formosus honestis,
Oblectat visum dulcis in obsequio.
Nil jam Phasiacam collaudet fabula prolem:
Nec peregrina ferant nomina celsa caput.
        CXXXVII. DE PRINCIPE P. P. EBRIOSO, QUI VITEM TENEBAT.
Verus honor vitem tribuit, sed munera vitis
Jejuno non dant ligna ministerio.
        CXXXVIII. ALITER.
Ut sceptrum princeps, sic gestat dextera vitem,
Utribus exornet diva corona caput.
        CXXXIX. ALITER.
Vitifer hic siccus matrem complector herilis
Uberibus pressis quae mihi vina negat.
        CXL. ALITER.
Heu quotiens calidis vites sine fruge labellis
Illusit nudo nomine me refovens!
        CXLI ENNODIUS HONORATO PRINCIPI.
Terrarum culpis vitium potator obumbras,
Ebrius esse nequis vina vomens Ligurum.
Dum replet madidus ferventia pectora Bacchus,
Indicunt validam pocula nostra sitim.
        CXLII DE EPISTOLA DOMNI AMBROSII CONTRA SYMMACHUM DE ARA VICTORIAE, 
QUANDO PETENS CULTUM IPSIUS VICTUS EST SYMMACHUS: FACTUM SUBITO, ET MISSUM 
DOMNO FAUSTO PRAEF. PRAET.
Dicendi palmam Victoria tollit amico.
Transit ad Ambrosium: plus favet ira Deae.
        CXLIII. VERSUS DOMNI FAUSTI.
In Ligurum terris potorem qui vocat, errat:
Nunquid vina bibit, vina bibens Ligurum?
        CXLIV. VERSUS MESSALAE.
Suscipe versiculos, Ennodi proxime, nostros,
Ut librum nobis reddere non desinas.
Ne foedes cultum, dum reddere maxime non vis,
Quae pridem nobis es quoque pollicitus.
        CXLV. DOMNI ENNODII.
Si te Messalam studiis mihi pandere velles,
Non deerant libri, quos tibi dulce darem.
Mens injusta nimis quod spernat tollit amanti.
Nec gratum est munus, quod fugit ingenium.
        CXLVI. DOMNI ENNODII.
Artis Grammaticae librum de carmine facto
Qui poscit, solidos certat habere pedes.
O utinam Musis contingant munere nostro
De te quandoque gaudia certa puer!
Vitant loripedem, nisi fallor, pangere versum,
Vel quos in somnis respiciunt studia.
        CXLVII. DE HONORATO.
Uxor Flasconis cupis dotata Falerni,
Semper inexhau to pectus repleta Lyaeo,
Quae Bacchum madidis colui venerata labellis,
Turgida ructato permulcens numina musto,
Concludor sicci bene conscia tegmine busti,
Est tamen ad superos conjunx mihi nobilis euve.
Pocula quem nunquam possint transire beata.
Quem si fata virum servant, tibi vivimus ambo.
        CXLVIII. EPITAPHIUM DOMNAE DALMATIAE.
Funus obit virgo quotiens in busta refertur.
Unum iter est mortis criminis obsequium.
Dalmatiae meritis victa est natura rebellis,
Degeneri coelum nobilitate tenet.
Hoc satis est mundum calcasse in corpore mundi,
De vitio sumptam cedere nil vitiis.
Stemmatis haec lucem transcendit sole pudoris,
Mens cum proposito consociata fuit.
        CXLIX. DE FONTE BAPTISTERII S. STEPHANI, ET AQUA QUAE PER COLUMNAS 
VENIT.
En sine nube pluit sub tectis imbre sereno,
Et coeli facies pura ministrat aquas.
Proflua marmoribus decurrunt flumina sacris,
Atque iterum rorem parturit ecce lapis.
Arida nam liquidos effundit pergula fontes,
Et rursus natis unda superna venit.
Sancta per aethereos emanat lympha recessus,
Eustorgi vatis ducta ministerio.
        CL. EXCUSATIO ENNODII DE LAUDIBUS.
Qui miratur officii terminos in amicorum me laudibus
egressum, recolat quam imperiosa est semper affectio, nec parens propositi 
legibus vis amoris. Et profecto si facti mei rationem quaerat, religionem 
vocat quod mentiebatur excessum.Ut valeant aquilae formatos prodere fetus,
Vitalis tenerum frangit tepor insitus ovum.
Tunc pius artatam lacerat pater impiger aedem,
Ut pariat rursus studio, quos edidit alvo.
Mox generis testem Phoebum ciet arbiter idem,
Invenit internam rimatus lumine lucem.
Non aliter celso pueros de stemmate cretos
Doctrinae radiis opponit cura parentis.
Quam bene flammarum constanter, respice, bella
Excipiunt teneri, vincentes fulgura visu.
        CLI.[11]
______________________________________________________________________
In geminis simplex radiat pia gloria tectis,
Et de divisis consociatur honos.
Ne procul, aut ibidem sacros confunderet usus,
Constanti numerum sors dedit ampla loco.
Una domus duplici discreta jungitur aede,
Partiturque suum quod bene nectit opus.