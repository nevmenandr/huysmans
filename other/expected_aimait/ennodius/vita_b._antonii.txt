######################################################################
        PRAEFATIO.
Ut praeliantes assurgunt buccinis; ut equorum celeritas ad potiorem cursum 
ferrata calce provocatur: ita dum majorum virtus sollicitat, ingenia novella 
confortat. Qui cana exercitia et veterum gesta relegit, ad disciplinarum 
frugem propositis laudum praemiis inardescit. Imago praecedentis gloriae, 
ut ad posteros veniat, linguarum catena retinetur: non licet
per aetates perire, si quid lectio serenis actibus amica susceperit. Itaque 
eloquentiae diuturnitas, mortalis naturae sine congressionis periculo vincit 
angustiam, per quam optimorum conversatio, ipsis decidentibus, nescit occasum. 
Restituetur quidem corpus origini, et destinatus a superis spiritus ad 
proprium recurrit auctorem: quorum tamen probitas libris mandata fuerit, 
eorum vitalis est obitus. Dicat forsitan interpres austerior: Abjurat praedicationis 
dulcedinem perfuncta mens saeculo, et carnis vinculis absolutus non desiderat 
quae inter incerta mundi gessit, agnosci: sed illos humanus carcer, sine 
libertatis dispendio, refudit opifici: dum inter polluta gradiens, nitorem 
suum anima Deo nostro intenta geminavit; et per mandatorum coelestium lineas 
lenocinantem hujus
lucis non sensit errorem. Nobis vero ista reviviscant, nobis profutura 
serventur; quibus si a studio deest sectari meliora, de illorum qui facem 
conversationis suae praeferunt, venire debet exemplo. Tu autem, venerabilis 
abbas Leonti, qui id mihi operis injunxisti, adjuva oratione titubantem, 
et siccitatem styli sanctarum precum imbre locupleta: facies enim, ut confido, 
meritis praecipuum, quod aggredi me ipse jussisti. Pronum est, beatudini 
tuae jejunam eloquentiam fecundis innocentiae ferculis ampliare: credite 
mihi, vos respiciet extortae aut culpa, aut genius dictionis: cujus nisi 
substantiam religiosa auctoritate firmaveris, videbitur judicii tui clauda 
fides delegisse minus idoneum, cui venerandi laboris provinciam commisisti.
        VITA.
Igitur beati Antonii narraturus insignia, primum Spiritus sancti mihi majestas 
invocanda est, ut qui illum rebus divitem fecit, me in his explicandis 
per linguae frena moderetur, et labiorum sordes prophetici carbonis diluere 
maturet incendio, ne conscientiae nebulis lucem conversationis illius, 
aut amplissimis pauperem faciam laudibus, aut infantia arente devenustem.
Benedicitur indivisa Trinitas Deus noster, qui servum suum Antonium, tanta 
virtutum dote sublimem, circa Danubii fluminis ripas in civitate Valeria, 
Secundino patre lucis hujus januam jussit intrare. Qui quamvis de splendore 
natalium conscientiae jubar hauserit, tamen fulgorem stirpis praecipuae 
morum radiis obumbravit, vincens decorem sanguinis ingenii claritate; dum 
coruscantem germinis sui
lampadam actuum serenitate transcendit; et factus est victor stemmatis 
sui, per quod universos nascendo superavit. Qui dum adhuc de matris penderet 
uberibus, quem praescivit Dei gratia, non reliquit: nec passa est inopem 
favoris existere dispensatio coelestis, quem remunerandis plenum studiis 
approbavit. Qui ne sancti instituta propositi per parentum blandimenta 
frangeret, annorum ferme octo genitoris tutela nudatus est: mox tamen ad 
illustrissimum virum Severinum ignara fuci aetas evolavit: qui dum eum 
mulceret osculis, futura in puero bona quasi transacta relegebat. Fuit 
enim, cujus meritis nihil esset absconditum. Ille hunc sibi futurum participem, 
pia ubique voce praedicabat: credo, ut incipientis tirocinia spes annuntiata 
solidaret.
Sed postquam beatus vir humanis rebus exemptus est, Constantii antistitis 
ea tempestate florentissimi, junctus obsequiis, gloriosis operibus vitae 
rudimenta dedicavit: qui eum inter ecclesiasticos exceptores coelestem 
militiam jussit ordiri: erat enim venerabilis sacerdos Antonii nostri patruus. 
Sed nunquam ille magisterii rigorem consanguinitatis lege mollivit: nec 
fecit securum de necessitudine discipulum non timere, cui gratiam doctoris 
nisi censura non praestitit. Tantus fuit circa sectatorem diligentiae modus, 
quantum judicia contulerunt: meritum suum in facie monitoris agnovit. Sed 
jam peccatorum consummatio Pannoniis minabatur excidium. Nam succisa radice 
substantiae regionis illius status in pronum deflexerat. Per incursus enim 
variarum gentium quotidiana gladiorum seges messem nobilitatis absciderat,
et fecundas humani generis terras ira populante desolabat. Jam Franci, 
Heruli, Saxones, multiplices crudelitatum species belluarum more paragebant: 
quae nationum diversitas superstitiosis mancipata culturis, deos suos humana 
credebant caede mulceri: nec unquam propitia se habere numina, nisi cum 
ea aequalium cruore placassent: cessare confidebant
iram coelicolum innocentis effusione sanguinis, qui ut in gratiam redirent 
cum superis suis, propinquorum consuerant mortes offerre: quoscunque tamen 
religiosi titulus declarabat officii, hos quasi sereniores hostias immolabant, 
aestimantes, quod piorum jugulis divinitatis cessaret indignatio, et fieret 
materia gratiae locus offensae. Inter quas temporum procellas Constantius 
pontifex, ne quid in mundo haberet subsidii, terra hostilibus deputata, 
humana lege liberatus est.
Post cujus resolutionem, Antonium nostrum famuli ad Italiae partes quibus 
coelitus fuerat deputatus, Christo duce perducunt. Principe loco Tellinae 
vallis, quae id sortita est vocabuli, limen ingreditur: quam montium ex 
utroque latere brachiis fabricata naturae
ditat amoenitas, et de verticibus fecundis amnium plebe locupletat uber 
solum: quod avaris respondet juxta desideria immoderata cultoribus, non 
tamen ita aristis praegravidum aut dotatum pascuis, aut arbustis compositum, 
aut fluminibus laetum, ut non plus supervenientis personae gratia praestaret, 
quam ipsius originis variata et distincta formositas. Illic Mario presbytero 
qui spiritibus immundis dominabatur, adjunctus est: quia haec est rerum 
conditio, ut novi hominis mores divulget inventa sodalitas: et qui ignoratur 
per originem, similium clarescat affectu. Deprehenditur mens secreta per 
socios, et cui non licet ad liquidum supervenientis aestimare conscientiam, 
conceditur ut de suis deprehendat externos. Nam cum eum beatus Marius illis 
oculis
quibus mentes videntur, inspiceret, et interioris decorem hominis absconditis 
percontaretur obtutibus, voluit eum clericorum sociare collegio, et inter 
ecclesiasticos coetus praestantem meritis dedicare personam. Sed fugit 
honorem, velut veneni poculum, qui semper potentiam credidit subjacere, 
et servire patienter praetulit regali dominatui.
Ne tamen diu humanae conversationis mixtus illecebris, societatem contagionis 
hauriret, elegit secessum haud procul a beati martyris Felicis sepulcro, 
ubi Larius Jonii marmoris minas deponit; quando ne evagetur longius, objectis 
ripis resistunt frena telluris. Illic inserto nubibus vertice mons coruscat, 
qui sublimitate sua vincit aspectum. Sed quam superbus est magnitudine, 
tam difficilis ascensu. Nam
nullis ante monachum nostrum patuit gressibus; nec per praerupta saxorum 
humani generis admisit, formidine repugnante, vestigium. In praecisis cautibus 
tuta feris longum praebuit nullo exterrente cubilia; eo bestiis blandior, 
quo terribilius agricolarum minatur excursui. In hoc Dei famulus sedem 
diligit, in quo sola fuit placendi causa, quia nequaquam lenocinabatur 
aspectibus. Nihil secum amplius, nisi parum leguminis et ligonem quo terram 
sollicitaret, de mundi beneficiis assumens; dedicavit callem subjecta asperitate 
nescitum. Juga illa indomitam naturae legem Antonio congrediente perdiderunt: 
reserata itinera post ingressum ejus patuere cupientibus. Invenit
illic tamen duos senes, quos jam ita inter lustra belluarum habitatio longa 
miscuerat, ut nihil de illis mundo fama nuntiaret: quorum vitam scientiamque 
plene videor elocutus, cum expetitam pro Dei timore habitationem sine nube 
vulgavi. Brevi post, horum unus assumptus est, et terreni carceris mole 
deposita, aetheriam valetudinem felix anima resumpsit: nam absolutionis 
ejus tempore columna ignea beati Antonii oculis est ingesta, ad coelum 
usque pertingens: credo, ut venerabilis viri fides, et ardor ille vitiorum 
decoctor typico monstraretur incendio. Tunc dum ibi Deo cultor tota disciplinis 
coelestibus virium suarum vela laxaret, et per sinus animae corporisque 
extrudentia paleas flabra susciperet: cujus vigilias, jejunia, lectionis 
assiduitatem jure replicarem, nisi
haberem digniora memoratu. Nunquam ille cibum sumpsit, nisi fatiscente 
corpusculo, nunquam nisi exemptis officii muniis, sollicitudinem quiete 
laxavit. Sed quid retexam, quae perfectionis habuerit instrumenta perfectus, 
aut per quos gradus ad celsa conscenderit, quem liquido declaratum est 
obtinere sublimia? Scivit ille sic per labores varios disciplinarum lineamenta 
sectari, ut nunquam assumeret arrogantiam de labore: et cum omnia essent 
digna praeconiis quae gerebat, dispendium virtutis credidit fuisse laudatum. 
Sic totum de ejus actibus opinionis luce radiabat, ut nihil praeberetur 
ostentui: praeminebat censura mentis in corpore, et iracundiam quam contra 
culpas anima ejus susceperat, facies infucata pingebat. Videres adversus 
flagitia mundana torvos
oculos, et indefessa contra saeculi blanditias Christi militem bella tractare. 
Quando illa imago statum suum resolvit in risum, et ab ordinis proprii 
rigore laetitiae debilitate confracta est? Interea dum velut obsignatum 
monachi in universis implet officium, vir quidam quem sponsae suae amor 
in facinus impulerat, et ad effusionem humani sanguinis affectu et indignatione 
provocarat; dum conscientiam se credidit fugere mutatione terrarum, et 
in aliis provinciae partibus innocentiam reperiri quam furore duce perdiderat, 
velatum simplicitate ad secreta eremi portavit homicidam, putans in Dei 
obsequio constitutis de actibus suis praeter effigiem nil patere. Artifici 
humilem simulavit obtutu; et per dolosi commenta consilii, fabricata subjectione 
compositus,
cautioribus scelerum sordes texit obstaculis. Difficile est praeter Deum 
deprehendere, quidquid obsequendi argumentis involvitur: proinde flagitium 
celat abjectio: raro in lucem erumpunt crimina, quae auctor obtemperandi 
scierit fuco sepelire. Protinus tamen adfuit ille index consuetus, et latentis 
secreta conscientiae divinae vocis clave reseravit; in his sermonibus adorsus 
Antonium, quando eum plus quam homo possit docuit cognovisse, illum denudans, 
qui crasso indumento latronem tegebat: « Cave, inquiens, ne tanti criminis 
reum sancto velis miscere collegio: ne lupum ovibus, agnis viperam negligens 
aestimator adjungas. Iste animam Dei manibus concessam
per ensi fragmenta gutturis effugavit, et internecivo fratris furore constricti 
vitam e sedibus suis, dum infert faucibus vincula, dissolvit: hunc debitum 
exitium sequitur, nec a jugo supplicii erit alienus qui humano sanguini 
non pepercit: misericordia est, circa facinorosos servata districtio. Ergo 
sopori terminum ponens, mandatorum coelestium hostem depelle, ne candida 
conversatio tecum habitantum fusca supervenientis contagione violetur. 
» Illico divinis obsecutus imperiis hominem vocat, mentientem convincit, 
feriato ore male conscii omnia ejus gesta persequitur. Expavit deprehensus, 
cum flagitia sua recenseri videret ab homine, quae sine teste humani generis 
commiserat: viaticum poposcit, fugam tremens apparavit: continuo tamen 
pedissequa
reum ultio comprehendit, et expiatum scelus patratoris morte nuntiavit. 
Ita sermo justi viribus carere non potuit. Interea sanctus vir per regiones 
finitimas insidiatricis famae linguis innotuit: quae ne pareret de celebritate 
jactantiam, ante provisa sunt remedia, quam morbus adolesceret. Qui enim 
grandaevus aut debilis, duce diligentia, non itineris illius transmeabat 
abrupta, cum dantibus valetudinem desideriis etiam aegritudines corpora 
non tenerent? Hac perterritus frequentia; ad secretiora eremi beatus Antonius 
credidit evolandum, ne singulorum devotio inamabilis arrogantiae mater 
existeret, et de multiformi gratia rigidioris propositi ruina nasceretur. 
Mox tamen secessus quem pendula rupes commendabat, electus est: in quo 
annis pluribus solus, et
vere monachus vitam sine humani generis consorte transegit. Dabat feras 
pro sodalibus montana solitudo: mugitus ursi aliarumque belluarum minax 
immurmuratio, pro blandae confabulationis communione ponebatur. Denique 
ea tempestate ursus petulantior, gloriae plus daturus, caules ipsius puberibus 
foliis laetiores, et quadam domino hilaritate gestientes, immani ingrediens 
contritione vastavit, ita ut nusquam de simplici fruge spes residua linqueretur: 
quem ille baculo mulcatum districtius abire praecipiens, testem virtutis 
suae, et nuntium passionis ad alias ire bestias mox coegit: ut impleretur 
Domini fidelis pollicitatio, quae sectatoribus suis totius veneni et omnium 
ferarum promisit obsequium. Rursus tamen gradienti ei per destinatum callem 
rugiens se
fera suggessit: quam ille sola jussione turbatum iter fecit aperire; et 
occupata viae claustra deserere. Sed ecce iterum alis pernicibus, per proditionis 
suae ordinem, Dei servum in quo loco degeret fama vulgavit; aliud de ipso, 
pro sententiarum varietate, diversis opinantibus. Tunc liquido patuit per 
occursus multiplices nihil obstare cupientibus; planari ardua, solidari 
scissa, pendentia non timeri. Sed potioribus insidiis, ne per arrogantiam 
hostis subriperet, fortiori consilio manus opposuit, ne jam grandaevus 
perderet, quod inter tirocinia virtute servasset: acrius enim circa robustos 
diaboli certamen est, et majoribus copiis illos aggreditur, qui conflictus 
ejus experti roboris sudore domuerunt. Universa tamen secum
ipse pertractans, brevi animum suum allocutione firmavit. « Quid agimus, 
mens adhuc mundani oneris fasce depressa, quam nondum ad auctorem suum 
corporeus carcer evomuit? non tibi certa est de perfectione fiducia, dum 
adhuc includeris fragilitate carnali: periculis plena sunt, quae videntur 
esse tutissima: lenocinia hostis tui intelligis, dum universorum voce laudaris. 
Vide quantis labores insidiis: absconditum esse non licet, quod adimus: 
latebram nostram persecutio manifestat hostilis. Sanctorum petamus exercitum, 
et illam Lirinensis insulae cohortem irriguo inquiramus ardore: quem solum 
hactenus pulsavit adversarius, timebit inter inimicam sibi multitudinem 
constitutum. Instructa praeliis acies illa semper invigilat, et variis 
perfossum ictibus abigit
infestantem: quot bella illis diabolus intulit, numerant tot triumphos: 
non metuunt quotiens adesse Satanam, ut dimicantes acuant, classico fuerit 
stridente nuntiatum: semper eruditos et fortes reddidit quotidiana decertatio, 
quomodo prolixior pax solutos. » His dictis, dimissa fratribus cellula, 
quos ibidem praedicti amor congregaverat, apud Lirinum improvisus apparuit. 
Nuntiavit virum insignium meritorum facies jejunii pallore decorata. Nam 
dum secreti nitorem hominis splendidissima macies indicaret, non defuit 
actuum ejus praeco consuetus: immaculatam conversationis ipsius speciem 
sub verborum abundantia et relationis ubertate describens. Mixtus grandaevis 
et praecipuis gestorum suorum lampadam non minori intellexit igne rutilare: 
metitus
est fomitis sui lucem, dum vidit alieni. Quasi inter ornamenta coeli et 
sidera pleno fulgore micantia, supervenientis astri claritudo societur; 
certant sine invidia: geminare radios, et per augmenta luminis speciem 
superare novitatis. Alia prolixiori crine facem suam stella commendat; 
alia puriore: unam ditat potior flamma, nobilitat alteram per spatia nocturna 
sincerior. Sic Antonium nostrum per universas locorum mutationes a Christo 
veniens disciplina comitata est. Providit tamen, ne cui in illa nutrice 
sanctorum insula, cum praestaret meritis, praeferri videretur honoribus: 
sciens in humilitatis radice plantatum ad centenos fructus assurgere. Blandus 
juvenibus, gravis maturis, doctus peritis, submissus existendo simplicibus, 
totam illam dominici
gregis legionem distinctam actu, variatam gentibus, quasi unam animam in 
sua affectione collegit. Ibi biennio, se ipso potior, mundi istius sarcinam 
deponens, victor insidiarum quas antiqui serpentis parat astutia, diem 
nostrum et lucem praesentis saeculi perpetui luminis adeptione commutavit. 
Taceo qualiter vitam ipsius mortis claritudo signaverit, ne universa digerens, 
non tam veritatem narrasse, quam praedicti laudibus videar immoratus. Veluti 
si quis consitum lucum frondium densitate repererit; ex quo coronam ferro 
stringente subripiens, genium silvae, dum praesumit parva, non amovet; 
melioribus equidem de Antonii nostri factis, quae stylo non attigi, narranda 
servavi. Vincar forte eloquentiae flumine:
nemo me circa illum superabit affectu. Habeat qui secutus fuerit, de peritiae 
messe jactantiam: mihi
gratiam beati hominis nemo praeripiet, qui ad explicanda ejus bona primus 
accessi.