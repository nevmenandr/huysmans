######################################################################
        EPISTOLA PRIMA. AD GUNDOBADUM REGEM BURGUNDIONUM.
Avitus episcopus domno regi.
Quaestio quam pietas vestra disserendam proposuit, tota prorsus ad interiorem 
figuram spiritali consideratione referenda est. Neque enim illud centuplicato 
fenore promittitur reformandum, quod unusquisque animo miserendi alimoniae 
pauperum pia professione contulerit; quia et in hac ipsa eleemosynaria 
largitate, in qua operantis sensus potius quam census aspicitur, non est 
doni quantitas pensanda, sed studii.
Quo factum est per evangelicam lectionem, ut infinitis auri argentique 
donariis paupertina nummi duplicis praeferatur oblatio. Quae si utique 
viduae donatrici ad mensuram centupli redderetur, sine dubio cunctis minus 
reciperet quae minus omnibus intulisset. Unde et sanctus Petrus cum dixisset: 
Ecce nos reliquimus omnia, et secuti sumus te[1], qui certe, sicut lectio 
docet, nihil aliud quam retia reliquerat quibus tenuem victum piscandi 
artificio transigebat, responsum illi est: Omnis qui reliquerit domum, 
aut fratres, aut sorores, aut patrem, aut matrem
______________________________________________________________________
aut uxorem, aut filios, aut agros propter nomen meum, centuplum accipiet, 
et vitam aeternam possidebit. Namque cum in Scripturis sanctis centenarius 
numerus omni perfectione sacratus sit, discernite quod reddantur in centuplum, 
non quae tribuuntur Christi nomine, sed quae pro Christi nomine relinquuntur: 
quia licet magna salutaris prosit merces eleemosynae, incomparabiliter 
tamen majus est omnia dimittere, quam plurima dispensare. Quocirca definiat 
gloria vestra de solo istud martyrio praedicari, cujus coronae nullum penitus 
meritum humani operis exaequatur. Iste est centesimus fructus qui in futuro 
quidem vitam aeternam exspectat, sed in praesenti quoque saeculo illatas 
martyribus contumelias mirificato honore compensat. Unde et alio Evangelii 
loco dominicus sermo
testatur quod ad centenariam frugem cadens in terram bonam nutritae sementis 
germen exierit. Parentes ergo, uxorem, vel filios, sive fratres pro Christi 
tantum consecrat nomine relinquendos, id est, cum pro asserenda nominis 
confessione, non tantum hujusmodi necessitudinum, sed animarum quoque nobis 
corporumque facienda jactura sit. De qua divisione idem Dominus alio loco: 
Veni, inquit, separare filios adversus parentes, nurum adversus socrum[2]: 
id est, ut quorumlibet affectuum personae, tendentibus nobis ad Christum, 
si comitari noluerint, deserantur. Excepto autem hoc sensu, propinquitates 
istas non semper nobis ut praejudicatas debere dimitti, et exemplis et 
ratione colligitur. Nec enim et illi propinqui dimittendi sunt, qui ad 
coelestes coronas
______________________________________________________________________
contemptu saeculi calcata morte festinant; neque suadere fidelibus possumus 
ut conjugia vel parentes abjiciant, cum Dominus clamet quod non liceat 
homini dimittere uxorem. Et quod Deus, inquit, conjunxit, homo non separet[3]. 
Et Apostolus protestatur[4]quod qui suis et maxime propinquis providet, 
fidem neget, sitque deterior infideli. Dominum Petrus, Petrum conjux propria 
sequebatur. Cessante carnali usu, manebat spiritale solatium. Et comitante 
se Andrea germano, nec fratrem nec uxorem dimiserat, in quorum contubernio 
Christi vestigiis adhaerabat. Quapropter personas hujusmodi non obesse 
nobis, sed impedire timendum est. Nam cum omnino hominum generi, ordini, 
dignitati obtinendum coeleste
______________________________________________________________________
regnum divinus sermo proponat, est temerarius praedicator, necessitati 
principum quae regnum divinis nutibus administrat, si omnia quae supra 
diximus relinquenda suaserit; cum tamen etiam personis hujus culminis contemptus 
mundi suggeri, et coelorum regnum repromitti, Apostolo, sicut recolitis, 
protestante locupletibus[5], ut divites sint in operibus bonis, et thesaurizent 
sibi fundamentum bonum, ut apprehendant veram vitam. Quibus secundum hanc 
sententiam agrorum sive redituum et prodesse usus poterit, si non nocuerit 
appetitus. Est tamen et aliud sanctitatis genus, in quo si tempus persecutionis 
assistat, martyrium quoddam plena confessio queat imitari. Si quis enim 
antiquam parentum
______________________________________________________________________
     5: (I Tim. VI, 17-19)
consuetudinem sive sectam melius credendo commutet, nec teneatur privilegio 
consuetudinis, cum veritas provocat ad dilectionem salutis, utiliter hic 
parentes, fratres, sororesque dimittit: velut Abraham dives, qui cunctis 
coelestibus donis fruens, filiis, famulis, auro, argento, patrimonio, matrimonio 
recte usus, patriae se tamen et cognationi suae voto mutandae religionis 
excussit, et imminente jam senio, signum circumcisionis quo Christianitas 
figurabatur, accipiens, provectos jam per aetatem conversione pueros fieri 
posse praemonuit. De quibus et propheticus sermo: Puer, inquit, centum 
annorum morietur[6]: id est centuplum accipiet quod puer factus est; quem 
praefata sacrati numeri pluralitate praestantem, sicut aetate matura vivendi
______________________________________________________________________
novitas fecit puerum, sic custodita renovatio immortalis faciet longaevitate 
profectum.
        EPISTOLA II. BEATI AVITI EPISCOPI AD ILLUSTREM VIRUM ARIGIUM.
Avitus episcopus viro illustrissimo Arigio.
Scio quidem quantae devotionis affectu ire me ad festa communia voluistis, 
verumtamen ita ut quem gavisurum tantummodo vobiscum, non aliquid profuturum, 
credere debueritis. Nam cum vobis sacerdotes et magni merito et multi numero 
digne atque ambienter occurrerint, ego solus damno percellor, qui singularis 
patroni gaudiis interesse non mereor. Quibus si praesentia mea secundum 
desiderium provenisset, sicut optaveram de laude tanti operis quoscunque 
digni sermonis audirem, qui omnibus membris
fabricae sublimis inspectis, congruenter possent ascribere conditori in 
dispositionum qualitate elegantiam, in expensarum profusione jacturam, 
in dimensionum ratione concordiam, in spatiis diffusionem, in culminibus 
celsitudinem, in humilitate firmitatem, expolire praeconiis marmorum dignitatem, 
quibus gemmarum nomen sola magnitudinis tollat invidia, collectum quodam 
modo atque inclusum industria diem, emolumento metallorum splendentium 
luce vegetari, hisque omnibus pompis digne inferri reliquias, quibus mundus 
indignus est. Haec igitur exaggeranda melioribus jure concesseram. Verumtamen 
peculiarem sibi mercedem suam sermo meus fuerat vindicaturus, recolens 
utique tempus illud quod inter saevissimas perturbationum procellas, cum 
facti operis
firmam soliditatem quasi gubernatores invicti ad dedicationis portum circumstridentibus 
undique naufragiorum casibus impune duxistis, me, ut ex communi necessitate 
recolitis, pro gaudiis lacrymas dependente: cui cum ipsum praematurae innovationis 
ardore, causarum ratione librata, non minus congerere suadeo quam plangere: 
quia non ut nuptae tali sponso cui pacta fuerat, qualitercunque jungendae, 
etsi satis desiderabantur strumenta cultuum, plus tamen formidari oportuit 
tela raptorum. Quocirca his omnibus consilio pensatis, mutastis viri fortis 
constantiae genus, et deponentes quo adpessime [Forte aptissime ] floretis 
saecularis ducatus audaciam, quidquid ab adversa parte discriminis incubuerat, 
timore
vicistis. Quapropter omnis qui viderit coram positam jocunditatem, laudet 
praeteritam festinationem. Convenit dispositionibus vestris rapta de adversitate 
securitas. Ante decuit nostrum fieri, quod taliter libuerat ornari. Ego 
autem ut horum modo visione non perfruar, et quae causa faciat, et nobiles 
patroni, et quales arbitri, etiamsi taceatur, advertitis. Apostolorum namque 
festivitas Viennensibus quidem vestris inter annuum martyrium dies peculiari 
studio vivit. Habeo praesentiam tempori, quo diei passionis fabriculae 
quam nostis videtur injuncta esse dedicatio virorum, quia nihil est ad 
quod animum meum vester destinare non possit affectus. Excusans plebiculae 
absentiam, meam anteponerem consuetudini singularitatem, nisi, ut nostis, 
in ipsis poenitentibus
nostris fervor appetens vitium vicinum diu formaret atque strepitum; cum 
e nostris ambitio aliquos, alios sollicitudo adolescentior, multos gula 
tractura sit. Veritus sum ne forte si vel paucos qui forent quos aliena 
declinantes, suae magis festivitati studium mansuetudinis aggregaret, apud 
aliquos animus, ut solet in tali turbatione, motus isti quasi per absentiam 
meam, eo die cursus nostrae devotionis putaretur omitti, quo diversae partes 
videbantur institui. Unde excusationem meremur. Si rationem rite agnovistis, 
ignoscite, communem festivitatem praeteritorum recordatione, praesentium 
plenitudine cognoscite, tam
absentium est quam praesentium officiis celebrate (sic). Confido de misericordia 
Dei nostri quod etiam mihi in hoc loco quandocunque opportunius verbi praestabit 
aditum, quibus geminatae consecrationis ornatiorem concessit effectum.
        EPISTOLA III. BEATI AVITI EPISCOPI AD STEPHANUM EPISCOPUM.
Avitus episcopus Stephano episcopo.
Post sanctam festivitatem, quam licet avidi atque anxii, vestro tamen interventu 
divinaque tuitione transivimus, debito famulatus obsequio ac sedulae sollicitudinis 
devotione servimus, quidquid illud nobiscum meritae asperitatis est, solari 
vestrae, quam Deus semper augeat, prosperitatis agnitione cupientes.
        EPISTOLA IV. AVITI EPISCOPI AD GREGORIUM EPISCOPUM.
Avitus episcopus Gregorio episcopo.
Meis potius ascribo peccatis, quod vos ad dispositionem piissimae voluntatis 
corporis inaequalitas impedivit, quanquam consueta dignatio oratione nos 
et oblatione comitata sit. Unde salutationis officia pagina famulante persolvens, 
supra quam sermone valeo gratias ago, quod festivitatem nostram pleno vos 
desiderio sitientem, etiam si non satiastis praesentia, refecistis expensa.