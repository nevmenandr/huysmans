######################################################################
        Homilia de rogationibus
Currit quidem tramite vitali, non per Gallias tantummodo, sed pene per 
orbem totum rogationalis observantiae flumen irriguum, et infectam vitiis 
terram uberi fluxu annuae satisfactionis expurgat. Peculiarior tamen nobis 
in hac ipsa institutione servitii et gaudii causa est, quia quod hinc modo 
ad cunctorum utilitatem defluit, ex nostro primitus fonte manavit: et forte 
nunc pertineat ad cujuscunque privilegii ornatum sumptae primitus institutionis 
exordium. Caeterum cum ad hujusmodi humilitatem ineffabilis necessitas 
rigida Viennensium corda perdomuit, sentiens ecclesia nostra causam aegritudinis 
suae, non sibi quasi maxime prae omnibus, sed quasi soli ex omnibus existimans 
opus esse instituenda observatione praesenti, sollicitius captavit remedium,
quam primatum. Et quidem terrorum temporis illius causas multos nostrum 
recolere scio. Siquidem incendia crebra, terrae motus assidui, nocturni 
sonitus,
cuidam totius orbis funeri prodigiosum quoddam bustuale minitabantur. Nam 
populosis hominum concursibus domestica silvestrium ferarum species obversabatur, 
Deus viderit an ludificans oculis, an adducta portentis. Quidquid tamen 
ex iis duobus foret, perinde monstruosum intelligebatur, seu sic veraciter 
immania bestiarum corda mansuefieri, seu tam horribiliter conspectibus 
territorum falsae visionis phantasmata posse confingi. Inter haec diversa 
vulgi sententia, dispariumque ordinum variae opiniones. Alii quod sentiebant 
dissimulando, quae fletui nolebant dare, casui dabant; alii spiritu salubriore, 
abominabilia nova quoque[1]congruis malorum proprietatis significationibus 
interpretabantur. Quis enim in crebris ignibus imbres
______________________________________________________________________
Sodomiticos non timeret? quis trementibus elementis, aut decidua culminum, 
aut disrupta terrarum imminere non crederet? quis videns, certe videre 
se putans,
pavidos naturaliter cervos per angusta portarum usque ad fori lata penetrantes, 
non imminentem solitudinis sententiam formidaret? Quid multis? Tracta sunt 
haec inter timores publicos et rumores privatos usque ad imminentem solemnium 
vigiliarum noctem qua celebrari festum dominicae Resurrectionis annua consuetudo 
poscebat. Siquidem hanc omnes, laborum opem, malorum finem, metuentium 
securitatem, communibus animis opperiebantur. Adfuit ergo nox illa venerabilis 
quae ad spem publicae absolutionis votivum solemne patefecerat. Sed mox 
illic multo vehementior strepitus ictu flagelli gravius ferientis intonuit: 
utpote quem jam emensis gradibus, superlativum nihil sequi aliud quam chaos 
intelligeretur. Aedes namque publica quam praecelso
civitatis vertice sublimitas immensiter fastigiata praetulerat, flammis 
terribilibus conflagrare crepusculo coepit. Interpellatur itaque nuntio 
discriminis jucunditas solemnitatis: pleno timoribus populo ecclesia vacuatur. 
Omnes namque similem facultatibus vel domibus propriis casum de quadam 
praeminentis incendii arce metuebant. Perstitit tamen coram festivis altaribus 
invictus antistes, et calorem fidei suae accendens flumine lacrymarum, 
permissam ignibus potestatem incendio abscedente compescuit. Desperatione 
deposita reditur ad ecclesiam, et restincta flammarum luce clarescit luminum 
pulchritudo. Nec sane ulterius trahitur de arripiendo compunctionis medicamine 
mora. Praedecessor namque meus, et spiritalis mihi a baptismo pater, Mamertus 
sacerdos, cui
ante non paucos annos pater carnis meae accepto, sicut Deo visum est, sacerdotii 
tempore successit, totas in ea quam supra diximus vigiliarum nocte sancto 
Paschae concepit animo Rogationes; atque ibi cum Deo tacitus definivit 
quidquid hodie psalmis et precibus mundus inclamat. Revoluta ergo solemnitate 
paschali, non jam quid, sed quomodo aut quando fieri debeat, secreta primum 
collatione tractatur. Putabatur a quibusdam Viennensis senatus cujus tunc 
numerosis illustribus curia florebat, inventis non posse addici, cum vix 
acquiesceret legitimis inclinari. Sed pius ac sollicitus pastor, sapientiae 
salibus largus, mansuefaciendarum ovium prius orando animum, quam perorando 
mollivit auditum. Pandit igitur dispositionem, indicit ordinem, exponit 
salubritatem;
et viro tam religiosi quam solertis ingenii parum fuit, si obedientibus 
propositum tantummodo institutionis promeret, nisi inter initia etiam vinculum 
consuetudinis
assignaret. Inspirante igitur compunctorum cordibus Deo, auditur a cunctis, 
confirmatur, attollitur: eligitur tempori triduum praesens, quod inter 
Ascensionis sacrae cultum diemque dominicum, quasi quodam opportunitatis 
propriae limbo circumpositis solemnitatibus marginaretur. Explorante autem 
episcopo fervorem inchoationis, et maxime verente ne, ob tardam populi 
sequacitatem, paucioribus eductis observatio ipsa confestim in sui novitate 
revilesceret; ad basilicam quae tunc moenibus vicinior erat civitatis, 
orationem primae processionis indicit. Itur celebri alacritate, copiosa 
multitudine, maxima compunctione: ut revera populi lacrymis laboribusque 
brevis atque angusta processio videretur. Ubi vero sanctus sacerdos de 
minorum effectu majorum indicia
collegit, sequenti die institutum est, quod nunc primo, id est crastino, 
si Dominus annuit, die laboraturi sumus. Secutae sunt succiduo tempore 
quaedam ecclesiae Galliarum rem tam probabilis exempli; sic tamen, quod 
hoc ipsum non apud omnes iisdem diebus quibus penes nos institutum fuerat, 
celebraretur. Nec porro magni intererat quod triduum eligeretur, dummodo 
psalmorum officia lacrymarum functionibus annuis persolverentur. Tamen 
cum dilectione rogationum, etiam sacerdotum crescente concordia, ad unum 
tempus, id est ad praesentes dies, universalis observantiae cura concessit. 
Porro autem eo attinuit ista praefari, ut, seu recolentibus haec, seu ignorantibus 
forte retulimus, omnes tamen attendant, quod Ecclesia quae misit aliis 
formam institutionis,
multipliciter est debitrix ostendendae alacritatis, et prima debet esse 
compunctionis officio, quae in re tam necessaria omnibus facta est mater 
exemplo. Unde imminere nunc, si Deus annuit, rogationum nostrarum operosissimam 
festivitatem, non quasi nescientibus indicimus, sed quasi exspectantibus 
commendamus. Quia licet non absque labore constet servanda professionis 
ipsius consuetudo, delectat tamen asperitas medicaminis, in quo frequenter 
inveniri probata est spes salutis. Si dixerimus, inquit Apostolus, quia 
peccatum non habemus, nos ipsos seducimus[2]. Et si confiteri debemus assidue 
nos peccare, opus est confitendi officio, humilitate poenitendi. Praesertim 
cum plebis adunatae compunctio sic ad incitamentum boni operis possit aptari, 
ut rebellis
______________________________________________________________________
magis convenientius erubescat, si cunctae multitudini propriae mentis solitudine 
contradicens, peccata sua vel vitia cum populo flente non defleat. Necessaria
est igitur boni operis conspiratio. Sumit alter ex altero, aut de humilitate 
exemplum, aut in confessione solatium. Periculosius agitur singulare certamen, 
in quo vires altrinsecus experiri posse paucorum est. At vero, cum contra 
hostem communem multitudinis pugnat assensus, trahit etiam timidum militem 
virtus aliena. Robustis bellantibus infirmitas delitescit, et quodam unitatis 
suffragio laus sit invalidis, in exercitu fortium computari. Denique cum 
victoria contigerit, totis acquiritur; et cum paucorum dextra pugnaverit, 
omnium gloria triumphavit. Hoc dico de infirmitate communi, quae si se 
rogantibus non subtrahat etiam cum ipsa per se minus fecerit, non tamen 
ad integrum fructu carebit. In illa gloriosa et admodum singulari historia 
Ninivitarum, contra exsertum
commotae Divinitatis gladium, juncta seniorum viribus etiam infantilis 
aetas pugnare compulsa est. Humani quoque mercedem et gratiam jejunii pecorum 
fames adauxit. Quin et ipsa irrationabilis creatura quae offensam timere 
non potuit, quodam modo veniam postulavit. Et quia homines in morem animalium 
vivendo peccaverant, rursus animalia sua quasi homines jejunare coegerunt. 
Propter hanc ergo discretionem, in Evangelio Dominus ait: Petite et accipietis, 
quaerite et invenietis, pulsate et aperietur vobis[3]. Petere enim docti 
est, quaerere devoti; petit sciens, quaerit nesciens. Cum petis, vis accipere 
quod intelligis; cum quaeris, adhuc conaris invenire quod petas. Ideo qui 
iam superiores sunt, orando petant; qui infirmi, laborando quaerant. Porro 
autem
______________________________________________________________________
pulsare commune est. Nullus quippe obstructum aditum vocibus pulsat: istud 
ad manus pertinet, et corporis actus est. Petat ergo scientia, quaerat 
amor, pulset operatio, maxime in observatione praesenti. Festivitas siquidem 
est, cujus jocunditas tota sola sobrietas, cujus epulae lacrymae, cujus 
pastus esuries est: cujus principium ex necessitate, perseverantia in dilectione, 
actus in requie, requies in labore: cum tota ista observantia confessio 
poenitendi pro culpa sit, et rogandi pro venia. Etiam vero evangelica praesens 
lectio utilitatem supplicationis exposuit, dum in navi Dominum dormientem 
chorus discipulorum sub tempestatis strepitu trepidus suscitaret +[4]. 
Neque porro aliud fuit in tanto repugnantium sibi invicem ventorum fluctuumque 
conflictu, sopitum
______________________________________________________________________
profundius Dominum nostrum interrita quiete jacuisse, nisi ut ad eum inter 
discrimina quae patimur, timoris nostri causa confugeret. Assiduo nos ictu 
tempestas ista fatigat, impulsu terribili contra nos tonitrus saeculi clamat, 
scintillantibus ad punctum radiis mundana commotio non illuminat sed coruscat. 
Ecclesia est navis quae nos per varios casus velut inter marinos gurgites 
ducit. Aures quidem nostras obtrectationibus et blasphemiarum stridore, 
quasi laxata laterum compage, reverberat; sed puppim veritatis soliditate 
constructam penetrare non potest quod fatigat. Et quia promisit Dominus 
noster Ecclesiae, Ecce ego vobiscum sum omnibus diebus usque ad consummationem 
saeculi[5]; In navi quidem est in qua sumus, sed metuere jam non potest
______________________________________________________________________
quod timemus. Post resurrectionem enim ascensionemque suam totus inter 
pericula nostra requiescit. Alienae magis formidini opus est, ut qui securus 
jacebat evigilet. Clametur ergo vocibus supplicationis; et, si ingravante 
periculo necdum audit, pulsetur manibus largitatis, et dicatur ei: Exsurge: 
quare obdormis, Domine, oblitus inopiae et tribulationis nostrae[6]? Dicturus 
est quidem expergefactus, Cur timidi estis, modicae fidei[7]? Reddat salutem, 
et increpet infirmitatem. Et si parva fides est, quia timemus saecularia, 
est tamen aliquantula, si recurramus ad Dominum. Non autem timeretur coram 
ipso, si ipse timeretur. Sed minima conscientia recti maxima causa trepidandi 
est, in nostra praecipue vita, cui criminum continuatio fit
______________________________________________________________________
discriminum multitudo. Quocirca si non diximus Christo, Vigila nobiscum, 
saltem dicamus, Evigila propter nos. Non rogavimus ne discederet, obtineamus 
ut redeat, nec deserat cursum navigationis infirmae, donec vento et mari 
silentium jubeat, et furorem insanientis saeculi celerrimo fine compescat, 
et fiat in retributione judicii tranquillitas magna quae in hoc mundo esse 
non potest. Quia si de mundo essetis[8], mundus quod suum erat diligeret. 
Sed devincto mundo perveniatur ad supernam quietem: ubi quoniam possibilitas 
pereundi aberit, nec periculi causa nascetur: ubi semper nobiscum Dominus, 
semper cum illo, si dederit, nos erimus: et qui hic aliquoties negligentibus 
dormit, illic perpetuo fruentibus sine fine vigilabit.
______________________________________________________________________