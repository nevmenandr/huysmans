######################################################################
        Sermo in rogationibus
Legimus in historia Regum quemdam celebrem prophetarum, exiguo superni 
pastus alimento, multis diebus iter longissimum sine ullo adminiculo cibi 
terrestris egisse; adeo divini beneficii virtus in corpore humano sequestrata 
infirmitate praevaluit. Comparatio autem modo haec in sermone non causa 
est. Sic ergo etiam nobis annuum quoddam iter actionum, casuum, timorum 
diversitate currentibus, quidam qui nos inter ista confortet Rogationum 
veluti coelo porrectus sumitur panis: cujus fortitudo atque salubritas 
non solum inopiam praeteritae sterilitatis suppleat, verum etiam periculum 
famis ab spiritu nostro non in pane solo, sed in verbo Dei vivente secludat. 
Quod si quisquam Rogationes nostro saeculo institutas miretur, quas tantis 
ante temporibus Ecclesiarum multitudo
nescivit, constat hunc posse et muneribus redemptionis, quae mundi aevo 
jam pene consumpto in saeculorum fine adfuit, derogare. Viderit quis certe 
quid sentiat, qualitatem medicaminis rideat furibundus, nesciat desperatus, 
caeterum frequenter expertus. Sed quis est iste sic ad integrum sanus, 
ut medicinae non egeat, ut nulli aegrotantis animae morbo succumbat, ut 
non aut cupiditate ardeat, aut avaritia palleat, aut invidia liveat, aut 
superbia tumeat, aut iracundia caleat, aut obloquio pruriat? Si quis ergo 
ex his alicujus taedii sibi conscius est qui cuncto
tempore poenitentiam debet, non renuat triduum Quod etiam pleno ordine 
atque digesto prophetia qua lecta est, si gradibus suis replicetur, insinuat, 
sic a principio sermonis exorsa: Vos, inquit, cognovi ex omnibus cognationibus 
terrae[1]. Hic statim se Judaeorum populus, in quamdam rapinam non amore, 
sed ambitione praecipitat, ut ad divinae familiaritatis notitiam prae omnibus 
videatur ascitus. Sed desistat hinc opportunitas obstrependi, quia potius 
sub judicio rationis de proprietate sermonum causarum certa metienda sunt. 
Vos cognovi, non dixit Inter omnes, sed Ex omnibus cognationibus terrae. 
Qui sunt autem qui acquiruntur ex omnibus cognationibus terrae, nisi qui 
ab universitate gentium in unum redacti fiunt ex diversis mundi partibus 
unus populus, et de
______________________________________________________________________
multis membris sub Christo capite unum corpus? Cui postmodum vocationi 
agnoscendae atque praedicandae beatissimus Petrus per mentis stuporem defixus 
vidit linteum quoddam coelo descendere, quod quatuor angulis sinu turgente 
submissum, omne genus animantium cum volatilibus atque reptilibus continebat, 
commonitusque ut necessariae refectioni quod vellet ipse mactaret; appetitum 
quidem talem, cum talis ciborum modus praecipiebatur, per observantiam 
legalem exhorruit; sed mox ad eum sermo divinus, Quae Deus, inquit, mundavit, 
tu immunda ne dixeris
[2]. Atque ille, In veritate, inquit, comperi, quia non est personarum 
acceptio apud Deum; sed in omni populo et gente qui timet Deum et voluntatem 
ejus facit, acceptus est illi[3]. Tunc ergo qui cogniti sunt ex omnibus 
cognationibus terrae vides, nempe prophetis atque apostolis, qua unitate 
conveniat. Hoc est profecto, quod etiam nunc lectio ait: Nunquid ambulabunt 
duo pariter, nisi convenerit eis[4]? Convenit autem duobus, Christo et 
Moysi, quia de isto ille scripsit. Convenit legi et gratiae, quia . . . 
. . . . illa districtius imposuit, ut pretiosius ista laxaret. Convenit 
veritati et prophetiae, quia ista peperit quod illa concepit. Apud Judaeos 
ista duo non pariter ambulant, ideo non concordant. Inter ipsa enim duo 
Testamenta quasdam minutias ponunt. Ad
______________________________________________________________________
unum verum Deum nisi uno itinere non itur. Certe si propter quascunque 
alias causas potest diverso, adverso non potest. Apud nos vero ista duo 
pariter junguntur atque conveniunt. Est tamen in hoc prophetae verbo etiam 
quod personaliter accipi queat, si dualitas ipsa quam convenire necesse 
est, sit primum in homine uno, sit deinde in genere humano. Spiritus enim 
noster et corpus nostrum ex disparis substantiae qualitate compacta sunt. 
Quae duo viam hujus saeculi currere nullatenus queunt, nisi inter se custodita 
divinae ordinationis lege consenserint. Si enim non subjaceat spiritus 
carnis, sed ad refrenandam concupiscentiam cedat potius menti caro, ducit 
duos pariter concordia rationis per viam legis ad patriam aeternitatis. 
Si autem dum per hujus saeculi iter curritur,
spiritu retardante, animam caro praevenerit, et facultatem viae, permissa 
sibi peccati libertate, praecluserit, deserit ipsa currendi aequalitas, 
quae homini a Creatore praecipitur, et incipit impedita lege mentis perire, 
et superexaltare lege corporis, nec jam duo pariter pergunt, ibi unum jacet 
et aliud premit. Et haec, quod magis dolendum est, non tam ignaris subrepunt, 
quam dominantur allisis. Docet hoc sermo qui sequitur: Leo, inquit, irrugiit, 
quis non timebit? Dominus locutus est, quis non prophetabit[5]? Peccatum 
longe apparet, quare non fugimus? Scriptura prope clamat, quare non credimus? 
Quis est leo rugiens, nisi de quo apostolus dicit, quia adversarius vester 
diabolus tanquam leo rugiens circuit quaerens devorare vos[6]? Facit furoris 
incontinentia,
______________________________________________________________________
ne tacens discubitet qui rugitum longe praemittit: sed audit rugitum, et 
non cavet qui praecepti conscientiam secum fert ad exordia peccati, confestimque 
rabido invaditur morsu, nisi praemisso terretur auditu; quod revera nec 
absurde conjicimus, nam statim in consequentibus qualitas ipsius morsus 
ostenditur: Quomodo, inquit, si eruat pastor de ore leonis duo crura ovis, 
aut extremam partem auriculae[7]. Pastor nobis procul dubio ille est bonus 
qui, relictis nonaginta novem ovibus, unam
______________________________________________________________________
vagantem non despexit inquirere. Operae pretium autem est diligentius intueri, 
quod illas nonaginta novem quas iste pastor in montibus reliquit, manifestatus 
in carne, non deseruit permanens in nativitate. Angelorum enim in coelesti 
altitudine gloriantium, qui utique jam errare non possunt, evidenter gerunt 
figuram. Leo enim de quo supra diximus, post illam proprii casus ruinam 
qua consortium Divinitatis affectans, etiam homine miserior factus est, 
dum dedignatur esse inferior Creatore, omnis archangelicae potestatis dignitate 
nudatus est. Sed huic tamen quantulamcunque potestatem coelestium ministrorum, 
ne solus periret, casui suae dejectionis innexuit. Et his hoc tamen de 
illo eminentis creaturae vigore nunc superest, ut damnationem futuram jam 
patientes dum
praesciunt, cum vivendi meritum perdiderunt, et ipsum saltem moriendi remedium 
habere non possint. Ab illo itaque, ut dixi, casu quisque in amore conditoris 
sui et angelicae beatitudinis honore permansit, ulterius seduci non potuit, 
ac proinde nec periclitari; et factum est in principio de angelis quod 
de hominibus in fine faciendum est, ut evolutus scilicet salutis et perditionis 
cursus exacto impletoque numero terminetur. Istas ergo supernae celsitudinis 
oves reliquit pastor bonus, et venit ad illam unam ovem perditam, in cujus 
signatione jacebat genus humanum, et illam quae ab isto leone corrosa per 
se ascendere ad illas nonaginta novem non poterat, suis humeris vexit, 
quia in suo corpore sublevavit: et quando cum homine carnis assumptae ad 
superna coelorum rediit,
eamdem utique quae de paradiso erraverat, angelis retulit. Quocirca jam 
patet qui sit pastor qui liberat duo crura et partem auriculae, et qui 
sit leo qui reliquum devorat: hoc est, iste Christus, ille diabolus. Omissa 
vero utcunque consideratione carnali, videamus quae sit minima pars corporis 
quae devoranti legitur remansisse. Neque enim puto quod ille pastor bonus 
rem tam dilaceratam et pene consumptam tanto studio vellet eruere, nisi 
particulae ipsi adhuc aliquid palpitantis vitae inesse cognosceret. Ovis 
ista, sicut jam prolocuti sumus, quicunque peccator est utique, si de caulis 
se protegentibus evagatus suopte vitio incursurus bestiam, cum a pastore 
declinavit. Dum enim ambulat per deserta, hoc est, dum cogitat inania perituraque, 
occurrit illi diabolus, et cogitationem
ejus morsu pestiferae persuasionis invadit. Qui cum jam concupiscentiam 
captivi hominis in potestate habere coepit, priorem quodammodo ejus partem 
vorax laniator absorbuit. Et tamen si concupiscentiam et definitionem peccati 
non sequatur effectus, liberantur quasi duo crura, hoc est, pars posterior 
quae adhuc comesa non fuerat. Nam etsi quosdam priores suae cogitationis 
pedes per concupiscentiam in fauce leonis amisit, et residuos quos ad effectum 
non deduxit operis gressus misericordia pastoris eripuit.
Animadvertendum est tamen quod illius se miscuit corporis portionem extremi 
auriculae quae videtur superesse liberaverit. Postquam enim dixerat, quomodo 
si eruat pastor duo crura, addidit et extremam partem auriculae. Auris 
ergo nostra est obedientia nostra: nam cum precamur et resipiscimus, primam 
istius auris partem leo devorat, novissimam pastor solvat. Prima pars auriculae 
est Non concupiscas. Ista jam deglutita est, quia cogitatio concupivit. 
Sequens pars est, Post concupiscentias tuas non eas. Itaque si malum quod 
concepimus cogitatione, opere non impleamus, priore parte obedientiae vulnerata, 
et illa quae extrema est ab ore leonis eruitur. Quomodo? Utique per poenitentiam 
et correctionem. Quae multipliciter lectio ipsa per totum a Domino
revolvente, quae et qualia passi necdum resipiscamus: Misi in vos indigentiam 
panum, stuporem dentium; percussi vento urente[8]. Indigentia panis est, 
ut sciamus quod cum a Domino receditur, non est unde vivatur. Stupor autem 
dentium unde contrahitur? puto convenire illud quod Salomon quodam loco 
ait, dum comparationem poneret dicens: Sicut uva acerba dentibus noxia 
est. Uva autem acerba est praemature occupata promissio et contenta cum 
differtur temporis plenitudo. Nam ut dulcedinem et suavitatem quae nobis 
in aeternitate promittitur, in hoc mundo habere velimus, immaturum satis 
atque acerbum est. Hujus uvae adhuc asperae viridisque non vinum, sed virus 
intra paradisum Adam in sui nostrique perniciem degustavit; et quia parentes 
comederant
______________________________________________________________________
uvam acerbam, dentes filiorum obstupuerunt. Sed praevidens Ezechiel originale 
debitum Christo solvente vacandum, sic ait: Vivo ego, dicit Dominus, si 
erit ultra proverbium illud in Jerusalem: Patres comederunt uvam acerbam; 
obstupescent dentes filiorum[9]. Jam tibi non nocet quidquid esset Adam 
quod concupivit superbe, quod praesumpsit illicite, quod desideravit incaute; 
tu tibi de tuo esu stuporem dentium metue, tu tactum appetitus ab inutili 
aviditate restringe. Desideras uvam acerbam, sed sustine maturitatem promissionis. 
Non tuo saeculo delectatio ista debetur. Si dulcem quaeris, exspecta coelestem; 
si humanam appetis, patieris immitem. Quae est autem mundi gloria, nisi 
ipse
______________________________________________________________________
quem infra dicit, ventus urens? cujus etiam si lenitas delectat homines, 
terror tamen percutit amatores: Et quia nec sic redistis ad me, dicit Dominus, 
nunc ( praeparare in occursum Dei tui Israel[10]. Dicit quidem Paulus apostolus[11]ubi 
Redemptoris describit adventum, qualiter rapiemur ad nubes obviam Christo 
in aera; hic tamen puto occursum
______________________________________________________________________
istum ad alium pertinere. Nam et hic viventes quasi occurrimus Deo, si 
praeceptum quod porrigitur amplectamur; et quia paratus est ille ad ignoscendum, 
occurrat ei correctio ad poenitendum. Sed et quicunque propter amorem aeternae 
vitae non solum ab illicitis abstinet, verum etiam a licitis se coercet, 
sponte occurrisse judicandus est. Nam ut exempli gratia unumquodcunque 
dicamus, adulterio generaliter interdicto, simplex conjugium lege permittitur; 
cui tamen virginitatis nitor sine comparatione praefertur: unde qui dat 
nuptum virginem suam bene facit, et qui non dat melius facit[12]. Hoc ergo 
de omni debemus observatione sentire: qui male facit, fugit; qui bene, 
exspectat; qui melius, occurrit). Jam vero post multas et piissimas admonitiones 
quae profectui nostro
______________________________________________________________________
etiam secundum litteram constant, convenienter Rogationes nostras in ipsius 
lectionis fine describit, dicens: In omnibus plateis et viis sit planctus 
(Amos V, 16). Viae istae et plateae actus nostros significant, per quos 
humanam conversationem mortalitate decurrimus. Viae minora delicta, plateae 
vero latiora peccata sunt, quae ad illam amplam et spatiosam mittunt quae 
ducit ad perditionem; et multi sunt qui inveniunt eam. Per angustam vero 
semitam itur ad illum de quo praedixit propheta, quod vocem ejus in platea 
nemo audivit, cujus utique verbum in peccati libertate non sonuit. Ergo 
in ista platea quia est noster actus, sit noster et planctus: quem tamen 
planctum non confusum et tumultuarium esse debere testatur sermo subjectus, 
Vocabit, inquiens, agricolam
ad luctum, et ad planctum eos qui sciunt plangere[13]. Cernis nempe quod 
istud plangere non omnes sciant, sed illi tantum vocandi sunt qui noverunt. 
Agricola est, qui isto poenitentiae luctu et compunctionis affectu terram, 
id est substantiam suam spinis purgat, praeceptis edomat, lacrymis rigat, 
humilitate fecundat, semine ditat, fruge multiplicat. Enimvero secundum 
statum calamitatis humanae, nullus est qui plangere nesciat, quippe est 
ita generatio, ut etiam ille qui non noverit aliud, istud noscat, ut ipsa 
quoque intrans hunc mundum nova aetas infantium primam vocem fletu erumpens, 
quasi quodam vaticinio calamitatum careat omni sensu, planctum quem adhuc 
non habet in scientia, jam tamen afferat in natura, et sine ullo doctrinae 
adminiculo ipsa inchoatio
______________________________________________________________________
discriminum pariat magisteria lacrymarum. Quae cum ita sint, quaeramus 
secundum spiritum quae distantia sit inter eos qui sciunt et illos qui 
nesciunt flere. Nam prout sunt genera et ordines hominum, istam scientiam 
flendi habere singuli debent. Alia regi, alia subjecto, alia peccatori, 
alia justo causa lacrymarum. Quemdam Parthicum regem saecularis
historia refert, inspecta post victoriam de eminentiore loco numerosissima 
sui exercitus multitudine, lacrymasse; qui mox a satrapis, quae in tali 
beatitudine causa flendi esset interrogatus; istam, inquit, multitudinem 
lugeo, quae quamlibet victrix, intra non multos annos omnis omnino naturae 
lege finienda est. Si ad saecularem sapientiam. . . . . . . ecce lacrymas 
dignas rege mundano, quam libet etiam Christiano principi conveniret post 
triumphos de morte magis quam de culmine cogitantem non tumere, sed plangere: 
quid si causa praesente istum religiosi principis fletum testem sciamus, 
cum David ille virtute magnus, potestate praeditus, pietate praecelsus, 
inter aurea serta gemmataque diademata, coelestis magis regni coronam instantissimo 
aestu ferventis
desiderii suspiraret, Quando veniam, dicens, et apparebo ante faciem Dei 
mei[14]? Nunquid non lacrymas suas habuit panes die ac nocte, dum dicebant 
illi per singulos dies: Ubi est Deus tuus? quod ei certe dicebat, non negare 
compellens persecutor externus, sed videre concupiscens animus suus. Loquebatur 
enim sibi spiritus coelestibus intentus, Ubi est Deus tuus? Quando veniam 
et apparebo ante faciem ejus? Si decuerunt igitur regem sanctum lacrymae 
tales, quid nunc de ipso sanctorum Sancto dicamus, qui quatriduano funeri 
antequam resuscitandi virtutem ostenderet, flendi impendit infirmitatem? 
In summo itaque gradu conveniunt tales lacrymae Redemptori. Multum namque 
illic ipse deflevit. Ibi Adae peccatum; ibi peccati stipendium, mortem; 
ibi
______________________________________________________________________
Lazarum, hoc est genus humanum; ibi defunctum lapide obtectum, id est duritiam 
qualitatis; ibi lacrymosos consolatores, id est incredulitatem resurrectionis; 
ibi quartam diem venisse defuncto: quae quatuor accidunt peccatoribus in 
animarum funere conclamatis: prima cogitandi malum, definiendi secunda, 
perpetrandi tertia, quarta in crimine permanendi.
De quarto omnes nos per Lazarum recurrentes, ut resuscitemur, non solum 
miserendi dulcedo, sed etiam flendi opus est amaritudo. Post haec quia 
tali magisterio etiam nos docuit plangere, discernamus scientiam imperitiamque 
lacrymarum. Ecce hodie ad ecclesiam conveniunt multi, si quicunque semetipsum 
in oratione prosternens coepit quantolibet fletu aliquid quod ad saeculum 
pertineat orare, aut conversationis mundanae felicitatem, aut inimicorum 
mortem, aut divitiarum amplificationem, aut vitae hujus longitudinem, aut 
honorem saecularium dignitatum: nunquid non hujuscemodi lacrymae docent 
hominem nescire quid plangat, quas inutiles satis imperitasque procul dubio 
perdidit, quoties sic profudit? Quod non tam miserum, quam si ea
flendo ille sibi petat tribui, quae multi Deum nescientes sine ullis precibus 
peccando videntur adipisci. Econtra vides alium ingemiscentem et clamantem: 
Domine, propitius esto mihi peccatori, plangere vitam malam, quaerere bonam, 
iisdem lacrymis quibus irrigat stratum, lavare delictum, ostendere Deo 
in gemitibus imbecillitatem carnis, ardorem mentis, horrorem mortis, amorem 
resurrectionis. Hic plangendi peritus, hic doctissimus flendi est. Non 
cadit in terram lacryma talis, quia commendata est Deo, cui dicitur: Posuisti 
lacrymas meas in conspectu tuo[15]. Postremo quoniam si Rogationes nostrae 
rite solvuntur, sine planctu nequeunt expediri, scientiam plangendi quam 
potero brevissime discernam. Maxima peritia est hic impendi fletum,
______________________________________________________________________
ut sanari possit quem supra diximus dentium stupor, quam illic servari 
ubi nunquam finiendus est dentium stridor. Nam illis dicitur: Vae qui nunc 
rident, quia lugebunt flebuntque; istis autem: Beati, qui nunc fletis, 
quia ridebitis et gaudebitis, et gaudium vestrum nemo tollet a vobis.