######################################################################
        Collatio episcoporum
Providente Domino Ecclesiae suae, et inspirante pro salute totius gentis 
cor domni Remigii, qui ubique altaria destruebat idolorum, et veram fidem 
potenter cum multitudine signorum amplificabat, factum est ut episcopi 
plures non contradicente rege congregarentur, si fieri posset, ut Ariani, 
qui religionem Christianam scindebant, ad unitatem possent reverti. Quod 
ut melius fieret, videreturque id non consilio accidisse sed occasione, 
domnus Stephanus scripsit ad episcopos multos, et invitavit illos ad festivitatem 
S. Justi, quae instabat, in qua ob frequentiam miraculorum fiebat concursus 
plurimus populorum. Venerunt itaque de Vienna Avitus, de Arelate Aeonius, 
de Valentia. . . ., de Massilia . . . . .ius, et plures alii, omnes catholicae 
professionis et laudabilis vitae
in Domino. Qui omnes ad salutationem regis cum domno Stephano ad Sarbiniacum, 
ubi tunc erat, profecti sunt. Erant quidam inibi de potentioribus Arianis 
cum eo; qui si potuissent, prohibuissent nostrorum accessum ad regem; sed 
Domino cooperante, nihil profecerunt.
Post salutationem factam, domnus Avitus, cui, licet non esset senior nec 
dignitate, nec aetate, tamen plurimum deferebatur, dixit ad regem: Si excellentia 
vestra vellet procurare pacem Ecclesiae, parati sumus fidem nostram tam 
clare demonstrare esse secundum Evangelium et Apostolos, quod nulli dubium 
erit illam quam retinetis non esse secundum Deum et Ecclesiam. Habetis 
hic de vestris qui sunt instructi in omnibus scientiis: jubeatis ut nobiscum
colloquantur et videant si possint respondere rationibus nostris, ut parati 
sumus respondere rationibus eorum.
Ad quae rex respondit: Si vestra fides est vera, quare episcopi vestri 
non impediunt regem Francorum, qui mihi bellum indixit, et secum inimicis 
meis sociavit ut me destruerent? Nam non est fides ubi est appetentia alieni 
et sitis sanguinis populorum: ostendat fidem per opera sua.
Tunc humiliter respondit domnus Avitus faciem habens angelicam ut et sermonem: 
Ignoramus, o rex, quo consilio et qua de causa rex Francorum facit quod 
dicitis; sed Scriptura nos docet quod propter derelictionem legis Dei saepe 
subvertuntur regna, et suscitantur inimici omni ex parte, illis qui
se inimicos adversus Deum constituunt. Sed redite cum populo vestro ad 
legem Dei, et ipse dabit pacem in finibus vestris; nam si habetis pacem 
cum illo,
habebitis et cum caeteris, et non praevalebunt inimici vestri.
Cui rex; Nonne legem Dei profiteor? sed quia nolo tres Deos, dicitis quia 
non profiteor legem Dei. In Scriptura sancta non legi plures esse Deos, 
sed unum.
Ad quae domnus Avitus: Absit, o rex, ut plures Deos colamus: Unus est Deus 
tuus, o Israel[1]; sed ille unus Deus in essentia, est trinus in personis; 
et Filius et Spiritus sanctus non sunt alii Dei, sed unus Deus, cujus prima 
persona est Pater, secunda Filius, tertia Spiritus sanctus; sed Patri non 
est alia substantia quam Filio, et Spiritui sancto non est alia quam Patri 
et Filio; et ille Deus qui olim locutus est per prophetas, novis
______________________________________________________________________
sime locutus est in Filio, et adhuc loquitur quotidie in Spiritu sancto. 
Et quamvis olim per prophetas, mox per Filium, nunc per Spiritum, unus 
idemque Deus loquitur; sed sic dicitur ad distinctionem personarum, cum 
revera sint coaeternae et consubstantiales. Hoc profitemur et parati sumus 
ostendere.
Et cum videret regem pacifice audientem, protelavit sermonem et dixit: 
O si vellet sagacitas vestra cognoscere quam bene fundata sit nostra fides, 
quantum boni vobis et populo vestro inde proveniret: nam et coelestis gloria 
vobis non deesset, et pax et abundantia in turribus vestris[2]. Sed vestri 
cum sint inimici Christi, super regnum vestrum et super populum iram desuper 
accendunt; quod, ut speramus, non esset, si velletis audire monita nostra,
______________________________________________________________________
et jubere ut vestri sacerdotes de his nobiscum colloquantur coram sublimitate 
vestra et populo vestro: ut sciatis quia Dominus Jesus est aeterni Patris 
aeternus Filius, et utrique coaeternus Spiritus sanctus, unus Deus benedictus 
in saecula, simulque ante omnia tempora et absque ullo initio.
Cum haec dixisset procidit ad pedes regis, et amplectens eos flebat amare; 
procubuerunt et omnes episcopi cum eo: unde rex valde commotus est, et 
inclinans se usque ad eos, erexit domnum Avitum cum caeteris, quibus amicabiliter 
dixit se responsum daturum illis super petitionibus illorum.
Quod et crastina die factum est: nam rex per Sagonam rediens ad urbem, 
misit ad domnos Stephanum et Avitum, ut venirent apud illum. Qui cum venissent,
rex dixit ad illos: Habetis quod postulatis, nam sacerdotes mei parati 
sunt vobis ostendere quod nullus potest esse coaeternus et consubstantialis 
Deo.
Sed nolo ut id fiat coram omni populo, ne turbae excitentur; sed tantum 
coram senatoribus meis et aliis quos eligam, sicut vos eligetis ex vestris 
quos volueritis; sed non in magno numero, et id fiet die crastina in hoc 
loco. Quo dicto episcopi salutato rege discesserunt, et reversi sunt ut 
omnia intimarent aliis episcopis. Erat autem vigilia solemnitatis S. Justi. 
Et licet optavissent quod hoc fieret die solemnitatem sequenti, noluerunt 
tamen propter tantum bonum amplius procrastinare. Sed unanimiter decreverunt 
apud S. Justi sepulcrum pernoctare, ut illo intercedente obtinerent a Domino 
petitiones cordis sui.
Evenit autem ut ea nocte cum lector secundum morem inciperet lectionem 
a Moyse, incidit in illa verba Domini: Sed ego indurabo cor ejus et multiplicabo
signa et ostenta mea in terra Aegypti, et non audiet vos[3]. Deinde cum 
post psalmos decantatos recitaret ex prophetis, occurrerunt verba Domini 
ad Esaiam dicentis: Vade et dices populo huic: Audite audientes et nolite 
intelligere; et videte visionem et nolite cognoscere. Excaeca cor populi 
ejus, et aures ejus aggrava, et oculos ejus claude, ne forte videat oculis 
suis, et auribus audiat, et intelligat suo corde, et convertatur, et sanem 
eum[4]. Cumque adhuc psalmi fuissent decantati, et legeret ex Evangelio, 
incidit in verba quibus Salvator exprobrat Judaeis incredulitatem: Vae 
tibi, Corrazaim; voe tibi, Betzaida! quia si in Tyro et in Sidone virtutes 
factae essent quae sunt factae in vobis, jam dudum in cilicio et cinere 
poenitentiam egissent[5]. Denique cum lectio
______________________________________________________________________
fieret ex Apostolo, pronuntiata sunt verba illa: An divitias bonitatis 
ejus et patientiae et longanimitatis contemnis? Ignoras quoniam sustinentia 
Dei ad poenitentiam te adducit? Secundum autem duritiam tuam et impoenitens 
cor thesaurizas tibi iram in tempore irae[6]. Quod cum ab omnibus episcopis 
observatum fuisset, cognoverunt lectiones illas sic occurrisse volente 
Domino, ut scirent induratum esse cor regis, Doumque illum in sua impoenitentia 
relinquere, ad ostendendum divitias justitiae suae; unde valde tristes 
effecti, noctem in lacrymis transegerunt. Non destiterunt tamen veritatem 
nostrae religionis contra Arianos asserere.
Igitur tempore quo rex jusserat, conveniunt omnes episcopi, et simul ad 
regiam vadunt cum multis sacerdotibus
______________________________________________________________________
et diaconibus et quibusdam de catholicis, inter quos erant Placidus et 
Lucanus, qui erant de praecipuis militiae regis. Venerunt etiam Ariani 
cum suis. Cum ergo sedissent coram rege, domnus Avitus pro catholicis, 
Bonifacius pro Arianis, sermonem habuerunt. Sed postquam domnus Avitus 
proposuit fidem nostram cum testimoniis sacrae Scripturae, ut erat alter 
Tullius, et Dominus inspirabat gratiam omnibus quae dicebat, tanta consternatio 
cecidit super Arianos, ut qui satis amicabiliter audientiam praebuerat 
Bonifacius, nihil omnino respondere posset ad rationes domni Aviti, sed 
tantum quaestiones difficiles proponeret, quibus videbatur velle regem 
fatigare. Sed cum ab Avito urgeretur ut responderet ad antedicta,
promittens se etiam responsurum ad ea quae proposuerat, non potuit respondere 
ad unam de rationibus quae fuerant a domno Avito propositae, neque ullam 
pro defensione suae partis allegare; sed tantum os suum in conviciis aperiebat, 
et dicebat catholicos esse praestigiatores, et colere multitudinem deorum. 
Quod solum cum diceret, videretque rex confusionem suae sectae, surrexit 
de sua sede, dicens quod in crastinum responderet Bonifacius. Discesserunt 
ergo omnes episcopi; et quia adhuc dies non erat inclinata, iverunt simul 
cum caeteris catholicis ad basilicam domni Justi, confitentes Dominum quoniam 
bonus, et laudantes eum, qui dederat illis talem victoriam de inimicis 
suis.
Sequenti vero die iterum ad regiam profecti cum
his qui in praecedenti aderant; cumque ingrederentur, invenerunt Aredium, 
qui eis persuadere volebat ut regrederentur; dicebat enim quod tales rixae 
exasperabant animos multitudinis, et quod non poterat aliquid boni ex eis 
provenire. Sed domnus Stephanus, qui sciebat illum favere Arianis ut gratiam 
regis consequeretur, licet fidem nostram profiteretur, respondit ei quod 
non timendum erat ne rixae procederent ex inquisitione veritatis et amore 
salutis fratrum suorum, imo nihil esse utilius ad jungendos animos in sancta 
amicitia, quam cognoscere apud quos esset veritas; quia ubicunque est, 
amabilis est, et professores ejus reddit amabiles.
Addidit insuper omnes huc venisse secundum jussionem regis, contra quod 
responsum non est ausus
Aredius amplius resilire. Ingressi sunt ergo; et cum rex eos vidisset, 
surrexit in occursum eorum, mediusque inter domnum Stephanum et domnum 
Avitum, adhuc multa locutus est contra Francorum regem, quem dicebat sollicitare 
fratrem suum contra se. Sed cum responderent praefati episcopi, quod non 
esset melior via ineundi pacem quam concordare in fide, et operam suam, 
si gratam haberet, pollicerentur pro tam sancto foedere conciliando, nihil 
amplius locutus est, sed unusquisque locum quem praecedenti die tenuerat, 
occupavit.
Cum itaque sedissent, domnus Avitus tam lucide probavit quod catholici 
non plures deos adorabant, ut sapientiam ejus tam catholici quam adversarii 
cum stupore mirarentur. Id autem fecit ut responderet
conviciis quae Bonifacius in nostram fidem jecerat. Postquam ergo conticuit, 
ut locum daret responsionibus Bonifacii, nihil aliud potuit ille dicere, 
quam quod praecedenti die fecerat, et conviciis addens convicia, tanto 
impetu clamabat, ut prae raucitate non posset amplius loqui et quasi suffocaretur.
Quod cum rex vidisset, et satis diu exspectasset, tandem surrexit vultu 
indignationem praetendens contra Bonifacium. Tunc domnus Avitus dixit ad 
regem: Si sublimitas vestra vellet jubere ut hi responderent propositionibus 
nostris, ut posset judicare quaenam fides esset retinenda. Sed nihil rex 
respondit, neque caeteri Ariani qui erant cum illo; adeo stupefacti erant 
de doctrina et sapientia domni Aviti
Qui cum videret eorum silentium, subjunxit: Si vestri non possunt respondere 
rationibus nostris, quid obstat cur non omnes simul conveniamus in eadem 
fide? Tunc murmurantibus illis, de sua fide securus in Domino addidit: 
Si rationes nostrae non possunt illos convincere, non dubito quin Deus 
fidem nostram miraculo confirmet: jubeat sublimitas vestra ut tam illi 
quam nos eamus ad sepulcrum hominis Dei Justi, et interrogemus illum de 
nostra fide; similiter et Bonifacius de sua: et Dominus pronuntiabit per 
os servi sui in quibus complaceat. Rex attonitus annuere videbatur; sed 
inclamare coeperunt Ariani, et dicere se pro fide sua manifestanda facere 
nolle ut fecerat Saul, et ideo maledictus fuerat; aut recurrere ad incantationes 
et illicita; sufficere sibi se habere Scripturam,
quae sit fortior omnibus praestigiis, et haec semper repetentes, et boantes 
potius quam vociferantes, rex, qui jam surrexerat, accipiens per manus 
domnum Stephanum et domnum Avitum, duxit eos usque ad cubiculum suum; et 
cum intraret amplexus est eos, dicens ut orarent pro eo. Cognoverunt quidem 
illi perplexitatem et angustias cordis ejus, sed quia Pater eum non traxerat[7], 
non potuit venire ad Filium, ut veritas impleretur: Non est volentis, neque 
festinantis, sed miserentis Dei[8]. Et ex ea die plurimi Ariani ad poenitentiam 
venerunt, et post aliquot dies baptizati fuerunt, et magnificavit Dominus 
fidem nostram per intercessionem domni Justi in conspectu omnium.
______________________________________________________________________