######################################################################
        Fragmenta Libri de divinitate Spiritus Sancti
Sanctus Avitus in illo libro quem de Divinitate Spiritus sancti contra 
Gundobadum Arianum regem scripsit, processionem Spiritus sancti a Patre 
et Filio ita declarat.
De divinitate Spiritus sancti, quem nec factum legimus, nec genitum, nec 
creatum, Deus est, Deus qui operatur omnia in omnibus. Et eodem loco: Omnia 
autem haec operatur unus atque idem Spiritus, dividens singulis prout vult[1]. 
Et Petrus in Actibus apostolorum: Quid convenit, inquit, inter vos mentiri 
Spiritui sancto[2]? Et post: Non es mentitus hominibus, sed Deo[3]. Item 
alio loco: Nescitis quia templum Dei estis, et Spiritus Dei habitat in 
vobis[4]? Et alibi: Si quis Spiritum Dei non habet, hic non est ejus[5].
______________________________________________________________________
Nos vero Spiritum sanctum dicimus a Filio et Patre procedere.
IDEM AVITUS IN EODEM LIBRO.
Ipse certe per se Dominus, Spiritum, inquit, veritatis qui a Patre procedit[6]. 
Enim vero
______________________________________________________________________
non dicendo processit, sed procedit, non tempus procedentis docuit, sed 
praeterito futuroque submoto, sub interminabilis aeternitate praesentiae 
virtutem processionis ostendit; ut sicut est proprium Spiritui sancto a 
Patre Filioque procedere, istud catholica fides, etiamsi renuentibus non 
persuaserit, in suae tamen disciplinae regula non excedit.
ITEM AVITUS.
Spiritum sanctum aeque Patris et Filii esse confiteor, eumque a Patre vel 
Filio similiter mitti: quod mecum prolata quoque Apostoli sententia videtur 
approbasse. Nam legimus: Paraclitus, quem mittet Pater in nomine meo[7]. 
Et alio loco: Quem ego mittam vobis a Patre[8]. Nec
______________________________________________________________________
tamen ut nuper habita collocutione tractavimus, scinditur una personarum 
discretione Divinitas. Quia si Spiritus, ut acquiescitis, a Patre Filioque 
vel mittitur vel procedit, non potest missus mittensque misceri, et ex 
quo procedit procedensque confundi.