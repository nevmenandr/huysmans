######################################################################
        Epistola dedicatoria
Excerptorum codicem quem de nonnullis operibus sancti Augustini, cohortante 
domino meo Marino abbate, vel caeteris sanctis fratribus, quomodocunque 
compegeram, continuo transferri vobis, sancto quo polletis studio, voluistis: 
et cum bibliothecae vestrae copia multiplex, integra, de quibus pauca decerpsi, 
contineat opera, placuit tamen habere decerpta. At ego prospiciens, ne 
forsitan a legentibus temeritatis arguerer, necesse habui causam facti 
praefatione fateri, quae ita se habet. Inter magnos et egregios catholicae 
doctores Ecclesiae, praeclarum fuisse et esse beatum Augustinum quis ignoret 
et episcopum? quem cum divina et humana eruditione mirabilem,
omnes orthodoxi toto terrarum orbe venerentur, praecipue tamen apostolicae 
sedis antistites, scripta ejus, sua probabiliter auctoritate firmantes, 
tanto majori studio semper amplexi sunt, quanto ampliori solatio his usos 
fuisse testantur. Nam contra multos hostes Ecclesiae dimicantes, et maxime 
contra versipelles inimicos gratiae Dei, doctrina ejus instructi, vel potius 
eadem illustrati gratia, semper exstitere victores: cujus victoriae praemia 
in tantum donante Deo posteris prosunt, ut et jejunos copiosius pascant, 
et fortes armis spiritalibus muniant. Catholica siquidem divinae legis 
explanatio, non solum esurientibus alimonia, sed et dimicantibus efficitur 
armatura.
Nec immerito vicarii illius cui pascendas oves Dominus ore proprio commendavit 
compastoralis officii socium, copiosa gregi dominico de pratis Scripturarum, 
pabula procurantem, peramplius dilexerunt: suum verissime putantes bonum, 
quod per fraternam scientiam gratulabantur inventum. Scientes hunc intelligibilem 
ad condiendos animos salem etiam pecoribus abjectissimis profuturum, quorum 
omnium ego prorsus abjectior, ex aliquantis ejusdem beati viri praeclaris 
operibus perpauca ruminando quodammodo lambendoque decerpsi, quae stantibus 
amicis integra legeram. Nam omnia illius habere vel invenire quis possit? 
Nonnulla ergo legenti mihi atque habere cupienti quia facultas minime suppetebat, 
idcirco quaedam, velut ex ingenti prato floribus
asperso coelestibus, ex librorum ejus quae data est copia inops aegerque 
collegi: inops scilicet peritia, aeger offensa, vel informari tanta doctrina 
cupiens, vel sanari. Veritatem namque sententiae Salomonis qui ait: Favus 
mellis verba prudentiae, dulcedo animae, sanitas ossium, in supradicti 
viri dulcissima et sanissima eruditione persensi. Pauca proinde quae congessi, 
non solum mihi qui sensu censuque sum pauper, sed etiam his qui utroque 
praediti sunt munere, profutura confido. Nam cum in manus eorum haec eadem 
excerpta pervenerint, aut ardore mendicantis accensi, aut inordinata, ut 
assolet, congestione permoti, dabunt operam, vel plura studiosius habere, 
vel ex his aptiora decerpere, atque in unum corpus redacta saepius lectitare. 
Ita forsitan imperiti
desiderium compendiis poterit militare doctorum. Plerumque enim quod ineptius 
a parvis arripitur, a magnis aptius adimpletur. Certe si nullus
magnorum id vel facere vel habere dignatur, saltem illi quibus plenaria 
tanti desunt operis, his fortasse delectabuntur Excerptis, quia facilius 
unum codicem quis poterit sibi parare quam multos. A singulis sane capitulis 
diversae res, vel etiam quaestiones atque sententiae, de quo opere vel 
libro sint, indicantur, ut si quis ignorat, ubi eas plene possit invenire 
cognoscat. Integrum vero librum visum est Excerptorum debere esse principium, 
et ille potissimum mihi praeponendus occurrit, quem idem beatus Augustinus 
antistes ad sanctum Hieronymum, post primam de animae quaestione, noscitur 
scripsisse presbyterum, solvens illam ex Epistola Jacobi apostoli, quam 
in primo praenotavi capitulo, quaestionem: in quo libro, quatuor illas 
virtutes, id est,
prudentiam, temperantiam, fortitudinem, atque justitiam, ad illud geminae 
dilectionis Dei et proximi latum mandatum nimis, in quo tota lex pendet 
et prophetae, mirifice retulit. Ob hoc itaque congruum putavi atque conveniens, 
ut his Excerptis charitas, qua dispersa solent adunari integritate, libri 
daret exordium, quae et virtutum omnium perfectio, et supernae legis est 
plenitudo: ipsa quoque finem dedit operi, quae non habet finem. Nam penultimus 
numeri titulus, ordinem nutriendae, ultimus enutritae laudem continet charitatis. 
Per quam adjuro lecturos, ut mihi indigno veniam dignanter tribuant, et 
orationum praesidia clementer impendant. Si quis sane trasferens hoc opus, 
his quae congesta sunt alia addere forte voluerit, congruis adjiciat locis, 
ut
praedicti duo de charitate tituli finem semper teneant Excerptorum.