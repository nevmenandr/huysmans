######################################################################
        EPISTOLA EUGYPPII AD PASCHASIUM DIACONUM.
          1.
          Domino sancto ac merito venerabili Paschasio, Eugyppius in Domino 
salutem.
          Ante hoc ferme biennium, consulatu scilicet Importuni, epistola 
cujusdam laici nobilis ad quemdam directa presbyterum nobis oblata est 
ad legendum, continens vitam Basilici monachi, qui quondam in monasterio 
montis, cui vocabulum est Titas, super Ariminum commoratus, post in Lucaniae 
regione defunctus est, vir et multis et mihi notissimus. Quam epistolam, 
cum a quibusdam describi cognoscerem, coepi mecum ipse tractare, nec non 
et viris religiosis edicere, tanta per B. Severinum divinis effectibus 
celebrata, non oportere celare miracula.
          2.
          Quae cum auctor epistolae praefatae rescisset, animo promptiore 
mandavit, ut aliqua sibi per me ejusdem sancti Severini mitterentur indicia, 
quibus instructus libellum vitae ejus scriberet, posterorum memoriae profuturum. 
Haec ergo protinus oblatione compulsus, commemoratorium nonnullis refertum 
indiciis
ex notissima nobis et quotidiana majorum relatione composui, non sine magno 
moerore animi, injustum scilicet reputans, ut te superstite laicus a nobis 
hoc opus efficere rogaretur: cui et modus et color operis non sine praesumptione 
quadam possit injungi, ne forsitan saeculari tantum litteratura politus, 
tali vitam sermone conscriberet, in quo multorum plurimum laboraret inscitia; 
et res mirabiles, quae diu quadam silenti nocte latuerant, quantum ad nos 
attinet, ignaris liberalium litterarum obscura dissertitudine non lucerent. 
Sed non ultra lucernae illius igniculum, te velut sole splendente, perquiram 
tantum ne mihi peritiae tuae radios nube quadam excusationis obducas, imperitiam 
videlicet accusando. Noli, obsecro, tam duris me verberare sermonibus, 
dum dicis: Quid tibi aquas exspectare de silice? Jam utique non exspecto 
de silice plateae saecularis, sed a te, qui spiritualibus spiritalia comparans, 
nos de firmissima petra illo quo profluis orationis melle recreabis; de 
quo jam nectareum suavissimae promissionis gustum dirigens praecipis, ut 
commemoratorium vel indicia vitae saepe dicti Severini transmitterem,
quae donec in tuae constructionis libellum transire mereantur, nequaquam 
animum recensentis offendant. Quisquis enim ad construendam domum architectum 
requirit, necessariam sollicite materiam praeparet: quod si moles ad instar 
parietum impolitis componatur, artifice tardante, lapidibus nunquam aedificasse 
dicendus est, ubi nulla magistri structura prorsus intraverit, nulla rite 
subjiciuntur fundamenti munimina: sic ego quoque, pretiosam materiam ingenio 
vestro, vilissima compositione vix praeparans non putari debeo conscripsisse 
quod cupio, ubi nulla disciplinae liberalis constructio, nullus grammatici 
culminis decor existit. Habet plane certum fundamentum solius fidei, quo 
sanctum virum mirandis constat claruisse virtutibus, quod per manus linguae
tuae offero collocandum, de tui operis fastigio laudes Christo debitas 
redditurus.
          3.
          Illa quoque precor virtutum beneficia sanitatumque remedia, quae 
vel in itinere, vel hic apud ejusdem beatissimi Patris memoriam divina 
sunt peracta virtute, digneris adnectere; quae quoniam fidelis portitor 
filius vester Deogratias optime novit, verbo commendamus intimanda, sperantes 
nos bajuli nomen etiam de tui operis perfectione jugiter esse dicturos; 
ut Dei fidelissimus famulus tantis virtutibus opulentus, sicut ad sanctorum 
gloriam suis per Christi gratiam meritis evehitur, sic ad humanam memoriam 
tuis litteris consecretur. Sane patria de qua fuit oriundus fortasse necessario 
a nobis requiritur, ut inde, sicut moris est, texendae vitae sumatur
exordium. De qua licet me fatear nullum evidens habere documentum, tamen 
quid hinc habendum, et a te cognoverim, non tacebo.
          4.
          Cum multi igitur sacerdotes et spirituales viri, nec non et laici 
nobiles et religiosi vel indigenae, vel de longinquis ad eum regionibus 
confluentes, saepius haesitarent inter se quaerentes, cujus nationis esset 
vir, quem tantis cernerent fulgere virtutibus, nec ullus penitus ab eo 
auderet inquirere; tandem Pirmenius quidam presbyter Italiae, nobilis et 
totius auctoritatis vir, qui ad eum confugerat tempore quo patricius Orestes 
inique peremptus est, interfectores ejus metuens, eo quod interfecti velut 
pater fuisse diceretur; post multos itaque familiaritatis adeptae dies, 
erupit quasi pro omnibus, et ita sciscitatus
est dicens: Domine sancte, de qua provincia Deus his regionibus tale lumen 
donare dignatus est? Cui vir Dei faceta primum hilaritate respondit: Si
fugitivum putas, para tibi pretium, quod pro me possis, cum fuero requisitus, 
offerre. His talia serio subjiciens mox: Quid prodest, inquit, servo Dei 
significatio loci, vel generis sui, cum possit id tacendo sanctius vitare 
jactantiam, utpote sinistram, qua nesciente, cupio opus bonum Christo donante 
perficere, quo merear dexterae socius fieri et supernae patriae civis ascribi? 
Quam si me indignum veraciter desiderare cognoscis, quid te necesse est 
terrenam cognoscere, quam requiris? Verumtamen scito quia Deus, qui te 
sacerdotem fieri praestitit, ipse me quoque periclitantibus his hominibus 
interesse praecepit. Et tali memoratus presbyter responsione conticuit, 
nec quisquam ante vel postea beatum virum super hac parte percontari praesumpsit. 
Loquela tamen ipsius testabatur hominem omnino latinum:
quem constat ad quamdam Orientis solitudinem fervore perfectioris vitae 
fuisse profectum; atque inde post ad Norici Ripensis oppida, Pannoniae 
superiori vicina, quae barbarorum crebris premebantur incursibus, divina 
compulsum revelatione venisse, sicut ipse causa secretiore, tanquam de 
alio loqueretur, ferre solitus erat, nonnullas Orientis urbes nominans, 
et itineris immensi pericula se mirabiliter transisse significans. Haec 
igitur sola, quae retuli, quoties de B. Severini patria sermo ortus est, 
etiam ipso superstite, semper audivi. Indicia vero mirabilis vitae ejus 
huic epistolae conjuncta praelatis capitulis commemoratorio recensita, 
fient, ut rogavi, libri vestri magisterio clariora. Superest ut ejus orationibus 
tuas sociare non desinas, et indulgentiam
mihi poscere non desistas.
        Incipit Vita sancti Severini.
          CAPUT PRIMUM. Sanctus Severinus in Norico varia praedicit; laborantibus 
subvenit.
            7.
            Tempore quo Attila rex Hunnorum defunctus est, utraque Pannonia, 
caeteraque confinia Danubii rebus turbabantur ambiguis, ac primum inter 
filios ejus de obtinendo regno magna sunt exorta certamina, qui, morbo 
iniquae dominationis inflati, materiam sui sceleris accepere patris interitum. 
Tunc
itaque sanctissimus Dei famulus Severinus de partibus Orientis adveniens, 
in vicinis Norici Ripensis et Pannoniorum partibus, quod Asturis dicitur,
oppido morabatur, vivens juxta evangelicam apostolicamque doctrinam, omni 
pietate et castitate praeditus, in confessione catholicae fidei venerabile 
propositum sanctis operibus adimplebat. Dum ergo talibus exercitiis roboratus 
palmam supernae vocationis innocue sequeretur, quadam die ad ecclesiam 
processit ex more: tunc presbytero, clero et civibus requisitis, coepit 
tota mentis humilitate praedicere ut hostium insidias imminentes orationibus 
ac jejuniis et misericordiae fructibus inhiberent. Sed animi contumaces 
ac desideriis carnalibus inclinati, praedicentis oracula infidelitatis 
suae discrimine probaverunt. Famulus autem Dei reversus ad hospitium quo 
ab ecclesiae fuerat custode susceptus, diem et horam imminentis excidii 
prodens, De contumaci,
ait, oppido et citius perituro festinus abscedo. Inde ad proximum quod 
Commagenis appellabatur oppidum declinavit. Hoc barbarorum intrinsecus 
consistentium, qui cum Romanis foedus inierant, custodia servabatur arctissima, 
nullique ingrediendi aut egrediendi facilis licentia praestabatur. A quibus 
tamen Dei famulus, cum esset ignotus, nec interrogatus est, nec repulsus. 
Itaque mox ingressus ecclesiam, cunctos de salute propria desperantes, 
jejunio et orationibus atque eleemosynis hortatur armari, proponens antiquae 
salutis exempla, quibus divina protectio populum suum contra opinionem 
omnium mirabiliter liberasset. Cumque salutem omnium in ipso discriminis 
articulo promittenti credere dubitarent, senex, qui dudum in Asturis
tanti hospitis susceptor exstiterat, venit, atque a portarum custodibus 
sollicita interrogatione discussus, interitum sui oppidi habitu verboque 
monstravit, adjiciens eadem die qua quidam homo Dei praedixerat barbarorum 
vastatione fuisse deletum. Quo audito solliciti responderunt: Putasne ipse 
est qui desperatis rebus Dei nobis subsidia pollicetur? Mox igitur in ecclesia 
recognito Dei famulo, senex ejus pedibus prostratus aiebat, ipsius se meritis 
liberatum, ne cum caeteris oppidaneis subiret excidium.
            8.
            His auditis habitatores oppidi memorati incredulitati veniam 
postulantes, monitis viri Dei sanctis operibus paruerunt, jejuniisque dediti 
in ecclesia per triduum congregati, errata praeterita castigabant
gemitibus et lamentis. Die autem tertia, cum sacrificii vespertini solemnitas 
impleretur, facto subito
terrae motu, ita sunt barbari intrinsecus habitantes exterriti, ut portas 
sibi Romanos cogerent aperire velociter. Exeuntes igitur cuncti diffugerunt, 
aestimantes se quam vicinorum hostium obsidione vallatos, auctoque terrore 
divinitus, et noctis errore confusi, mutuis se gladiis conciderunt. Tali 
ergo adversariis internecione consumptis, divino plebs servata praesidio, 
per sanctum virum armis didicit pugnare coelestibus.
            9.
            Eodem tempore civitatem nomine Favianis saeva fames oppresserat: 
hujus habitatores unicum sibi remedium affore crediderunt, si ex supradicto 
oppido Comagenis hominem Dei religiosis precibus invitarent. Quos ille 
ad se ventum ire praenoscens, cum haesitaret utrum pergeret cum eis necne
a Domino ut cum eis pergeret commonetur. Quo cum venisset, coepit civibus 
suadere dicens: Poteritis poenitentiae fructibus a tanta famis pernicie 
liberari. Qui cum talibus proficerent institutis, beatissimus Severinus 
divina revelatione cognovit quamdam viduam nomine Proculam fruges plurimas 
occultasse, quam productam in medium arguit vehementer. Cur, inquit, nobilissimis 
orta natalibus, cupiditatis te praebes ancillam, et exstas avaritiae mancipium, 
quae est, docente Apostolo, servitus idolorum? Ecce Domino famulis suis 
misericorditer consulente, tu quid de male partis facias non habebis, nisi 
forte frumenta dici denegata in Danubii fluenta projiciens, humanitatem 
piscibus exhibeas, quam hominibus denegasti. Quamobrem subveni tibi potius
quam pauperibus, ex his quae adhuc te aestimas Christo esuriente servare. 
Quibus auditis magno mulier pavore perterrita, coepit servata libenter 
erogare pauperibus. Igitur non multo post rates plurimae de partibus Rhaetiarum, 
mercibus onustae quam plurimis, insperate videntur in littore Danubii, 
quae multis diebus crassa Eni fluminis glacie fuerant congelatae: quae 
Dei imperio mox solutae, ciborum copias fame laborantibus detulerunt. Tunc 
coeperunt omnes Deum insperati remedii largitorem continuata devotione 
laudare, qui malo diuturnae famis interire crediderant, fatentes rates 
extra legitimum tempus a glaciei resolutas frigore servi Dei precibus advenisse.
          CAPUT II. Victoriam aliaque praedicit aut impetrat.
            10.
            Per idem tempus inopinata surreptione praedones
barbari quaecunque extra muros hominum pecudumque repererant duxere captiva. 
Sicque plures de civibus ad virum Dei cum lacrymis confluentes illatae 
calamitatis exitium retulerunt, simul ostendentes indicia recentium rapinarum. 
Ille vero Mamertinum percontatus est. Tunc Tribunum qui post ordinatus 
est Episcopus, utrum aliquos secum haberet armatos, cum quibus latrunculos 
sequeretur instantius. Qui respondit: Milites quidem habeo paucissimos, 
et ideo non audeo cum tanta hostium multitudine confligere. Quod si tua 
veneratio praecipit, quamvis auxilium nobis desit armorum, credimus tua 
nos fieri oratione victores. Et Dei famulus ait: Etiamsi inermes sunt milites, 
nunc ex hostibus armabuntur: nec enim numerus aut fortitudo humana
requiritur, ubi propugnator Deus per omnia comprobatur: tantum in nomine 
Dei perge velociter, perge fidenter, nam Domino misericorditer praeeunte, 
debilis quisque fortissimus apparebit; Dominus pro vobis pugnabit, et vos 
tacebitis. Vade ergo festinus, hoc unum ante omnia servaturus ut ad me 
quos ex barbaris ceperis perducas incolumes. Exeuntes igitur in secundo 
milliario super rivum qui vocatur Dicuntia praedictos latrones inveniunt, 
quibus in fugam repente conversis, arma omnium sustulerunt; caeteros vero 
vinctos ad Dei famulum, ut praeceperat, adduxerunt captivos. Quos absolutos 
vinculis, cibo potuque refectos, paucis alloquitur: Ite, et vestris denuntiate 
complicibus, ne aviditate praedandi ultra huc audeant propinquare; nam 
statim
coelestis vindictae judicio punientur, Deo pro suis famulis dimicante, 
quos ita consuevit divina virtute protegere, ut tela hostium non eis inferant 
vulnera, sed arma potius subministrent. Dimissis itaque barbaris, ipse 
de Christi miraculis gratulatur, de cujus miserationibus promittit nunquam 
illud oppidum hostium praedas ulterius experturum, si cives tantum ab opere 
Dei nec prospera nec adversa retraherent.
            11.
            Deinde B. Severinus in locum remotiorem secedens qui ad Vineas 
vocabatur, cellula parva contentus, ad praedictum oppidum remeare divina 
revelatione compellitur; ita ut quamvis eum quies cellulae delectaret, 
Dei tamen jussis obtemperans, monasterium
haud procul a civitate construeret, ubi plurimos sancto coepit informare 
proposito, factis magis quam verbis animas instruens auditorum. Ipse vero 
ad secretum habitaculum, quod Purgum oppidum appellatur ab accolis, quinque 
a Favianis distans milliariis, saepius secedebat, ut hominum declinata 
frequentia, quae ad eum venire consueverat, oratione continua Deo protinus 
inhaereret. Sed quanto solitudinem incolere cupiebat, tanto crebrius revelationibus 
monebatur, ne praesentiam suam populis denegaret afflictis. Proficiebat 
itaque per singulos dies ejus meritum, crescebatque fama virtutum, qua 
longe lateque discurrens, coelestis gratiae in eo signa pandebat. Nesciunt 
enim latere quae bona sunt, cum, juxta sententiam Salvatoris, nec lucerna 
sub
modio contegi, nec in monte posita civitas possit abscondi. Inter caetera 
enim magnalia quae illi Salvator indulserat, praecipuum abstinentiae munus 
accipiens, carnem suam plurimis subjugabat inediis, docens corpus, quod 
cibis abundantioribus enutritur, animae interitum protinus allaturum. Calceamento 
nullo penitus indutus, ita media hyeme, quae in illis regionibus saeviore 
gelu torpescit, nudis pedibus semper ambulare contentus, singulare patientiae 
dabat indicium. Ad cujus immanitatem frigoris comprobandam, testem constat 
esse Danubium, ita saepe glaciali nimietate concretum, ut etiam plaustris 
solidum transitum subministret. Qui tamen talibus per Dei gratiam virtutibus 
sublimatus, intimam humilitatem fatebatur dicens: Ne putetis mei meriti
esse quod cernitis, vestrae est potius salutis exemplum. Cesset jam humana 
temeritas, elationis supercilium comprimatur, ut aliquid boni possimus, 
eligimur, dicente Apostolo: Qui elegit nos ante constitutionem mundi, ut 
essemus sancti et immaculati in conspectu ejus. Orate imo pro me, ut non 
ad condemnationis cumulum, sed ad justificationis augmentum, Salvatoris 
mihi dona proficiant. Haec et his similia solebat proferre cum fletibus, 
miro erudiens homines humilitatis exemplo, cujus virtutis fundamento munitus, 
tanta divini muneris claritate fulgebat, ut ipsi quoque hostes haeretici 
reverentissimis eum officiis honorarent.
            12.
            Rugorum si quidem rex, nomine Flacci
teus, in ipsis regni sui coepit nutare primordiis, habens Gothos ex inferiore 
Pannonia vehementer infensos, quorum innumera multitudine terrebatur. Is 
ergo beatissimum Severinum in suis periculis tanquam coeleste consulebat 
oraculum. Ad quem, dum vehementissime turbaretur, adveniens, deflebat se 
a Gothorum principibus ad Italiam transitum postulasse, a quibus se non 
dubitabat, quia hoc ei denegatum fuerat, occidendum. Tunc ergo a viro Dei 
hoc responsum praedictus accepit: Si nos una catholica fides annecteret, 
magis me de vitae perpetuitate debuisti consulere; sed quia de praesenti 
tantum salute sollicitus, quae nobis est communis, interrogas, instruendus 
ausculta. Gothorum nec copia nec adversitate turbaberis, quia cito securus, 
eis discedentibus,
tu desiderata prosperitate regnabis: tantum ne humilitatis meae monita 
praetermittas. Non te itaque pigeat pacem appetere etiam minimorum, et 
nunquam propriis virtutibus innitaris. Maledictus, inquit Scriptura, qui 
confidit in homine, et ponit carnem brachium suum, et a Domino recedit 
cor ejus. Disce igitur insidias cavere, non ponere; in lectulo quippe tuo 
pacifico fine transibis. Qui cum tali admonitus oraculo laetus abscederet, 
perlato sibi quod turba latrocinantium et barbari aliquos captivassent 
ex Rugis, ad virum Dei misit protinus consulendum. Qui sanctis eum mandatis, 
ne praedones sequeretur, Domino sibi revelante, praemonuit, dicens: Si 
eos secutus fueris, occideris; cave ne amnem transeas, et insidiis quae 
tibi tribus locis paratae sunt improvida
mente succumbas: nam cito nuntius fidelis adveniet, qui te de his omnibus 
efficiet certiorem. Tunc captivorum duo ab ipsis hostium sedibus fugientes, 
ea per ordinem retulerunt, quae a beatissimo viro, Christo sibi revelante, 
erant praedicta. Igitur frustratis insidiis adversantium, Flacciteus incrementis 
auctus prosperioribus, vitam rebus tranquillissimis terminavit.
            13.
            Post haec autem quidam Rugus genere, per annos duodecim incredibili 
ossium dolore contritus, omni caruerat incolumitate membrorum; cujus cruciatus 
intolerabilis circumquaque vicinis factus erat ipsa diuturnitate notissimus. 
Itaque nihil proficiente diversitate remedii, tandem vidua mater ad sanctum 
virum vehiculo filium deduxit impositum, et ante
januam monasterii projiciens desperatum, continuatis fletibus reddi sibi 
unicum filium precabatur incolumem. Sed vir Dei, sentiens a se magna deposci, 
fletu commotus aiebat: Quid opprimor opinione fallaci? Cur aestimor posse 
quod nequeo? Non est virtutis meae praestare tam grandia: consilium tamen 
do, tanquam misericordiam consecutus a Domino. Tunc mandat mulieri ut pauperibus 
aliquid pro suis
viribus largiretur. Illa nihil morata, vestem qua induta erat se velociter 
exuens, egenis dividere properabat. Quo audito vir Dei, fervorem ejus admirans, 
iterum mandat ut suis operiretur amictibus, dicens: Cum tuus filius tecum 
Domino sanante perrexerit, opere vota supplebis. Igitur indicto paucorum 
dierum de more jejunio, fusis ad Deum precibus, illico sanavit infirmum, 
atque incolumem suis gressibus ambulantem remisit ad propria. Qui cum postea 
nundinis frequentibus interesset, stupendum miraculum cunctis videntibus 
exhibebat: nonnulli enim dicebant, Ecce ille qui fuerat corporis putredine 
fractus: aliis autem, quod ipse esset, omnino negantibus, grata contentio 
nascebatur. Ex illo enim tempore quo est reddita sanitas desperato, universa 
Rugorum gens ad
Dei famulum frequentans coepit gratulationis obsequium reddere et opem 
suis postulare languoribus. De aliis etiam gentibus ad quas tanti miraculi 
fama pervenerat, multi Christi militem videre cupiebant.
            14.
            Qua devotione etiam ante hoc factum quidam barbari cum ad Italiam 
pergerent, promerendae benedictionis ad eum intuitu diverterunt: inter 
quos et Odovachar, qui postea regnavit Italiae, vilissimo tunc habitu, 
juvenis statura procerus advenerat. Qui dum se, ne humile tectum cellulae 
suo vertice contingeret, inclinasset, a viro Dei gloriosum se fore cognovit. 
Cui etiam valedicenti, Vade, inquit, ad Italiam, vade, vilissimis nunc 
pellibus coopertus, sed multis cito plurima largiturus.
          CAPUT III. Contemptus vindicatur; reliquias conquirit, honores 
refugit.
            15.
            Felecteus quoque rex, qui et Fava, memorati filius Flacitei, 
paternam secutus industriam, sanctum virum coepit pro regni sui frequentare 
primordiis. Hunc conjux feralis et noxia, nomine Gisa, semper a clementiae 
remediis retrahebat. Haec ergo inter caetera iniquitatis suae contagia, 
etiam rebaptizare quosdam est conata catholicos, sed ob sancti reverentiam 
Severini, non consentiente viro, a sacrilega quantocius intentione defecit. 
Romanos tamen duris conditionibus aggravabat, quosdam etiam Danubio jubebat 
abduci. Nam cum quadam die in proximo a Favianis vico veniens, aliquos 
ad se
transferri Danubio praecepisset, vilissimi scilicet ministerii servitute 
damnandos, dirigens ad eam vir Dei, ut eos dimitteret postulabat. Verum 
illa facibus feminei furoris exaestuans, mandata reportari jussit asperrima: 
Ora, inquit, tibi serve Dei in tua cellula delitescens, liceat nobis de 
servis nostris ordinare quod volumus. Haec igitur audiens homo Dei, Confido, 
inquit, in Domino Jesu Christo, quia
necessitate compelletur explere quod prava voluntate despexit. Velox itaque 
secuta correptio animum prostravit arrogantis: quosdam enim aurifices barbaros, 
pro fabricandis regalibus ornamentis clauserat arcta custodia. Ad hos filius 
memorati regis admodum parvulus, nomine Fridericus, eodem die quo regina 
servum Dei contempserat puerili motu concitus introivit. Tunc aurifices 
infantis pectori gladium imposuere dicentes quod si quis ad eos absque 
juramenti praefixo ingredi conaretur, parvulum regium primitus transfigerent, 
et semetipsos postea trucidarent; quippe cum sibi nullam spem vitae promitterent, 
macerati diuturnis ergastulis. His auditis regina crudelis et impia, vestibus 
dolore conscissis, talia clamabat: O serve Dei Severine, sic
a Deo tuo illatae vindicantur injuriae? Hanc mei contemptus ultionem effusis 
precibus postulasti, ut in mea viscera vindicares? Itaque multiplici contritione 
ac miserabili lamentatione discurrens, fatebatur se pro scelere contemptus, 
quod in servum Dei commiserat, plagae praesentis ultione percelli, confestimque 
directis equitibus veniam petitura, et Romanos quos ea die tulerat, pro 
quibus rogantem contempserat transmisit, et aurifices protinus accipientes 
sacramentum ac dimittentes infantulum, pariter et ipsi dimissi sunt. His 
auditis reverentissimus Christi servus gratias Creatori referebat immensas, 
qui ob hoc interdum differt vota petentium ut fide, spe et charitate crescente, 
dum minora petuntur, majora concedat. Id namque egit virtus Omnipotentis 
ac
Salvatoris, ut dum liberos saeva mulier subjecit servituti, servientes 
cogeretur reddere libertati. Quibus mirabiliter impetratis, regina statim 
ad servum Dei properans cum marito, monstrat filium, quem fatebatur illius 
orationibus de mortis confinio liberatum, promittens se ejus nequaquam 
ultra jussionibus obviare.
            16.
            Magna quoque Dei famulo prophetiae gratia praedito, in redimendis 
erat captivis industria. Studiosius etenim insistebat barbarorum ditione 
vexatos genuinae restituere libertati. Interea quidam cum conjuge liberisque 
redempto, praecepit transvadere Danubium, ut hominem ignotum in nundinis 
quaereret barbarorum, quem in tantum divina revelatione didicerat, ut etiam 
signa staturae capillorumque
colorem, vultus ejus ac vestis habitus indicaret, et in qua parte nundinarum 
reperturus eum foret ostenderet, addens ut quidquid reperta ei diceret 
persona, reversus sibi maturius intimaret. Profectus itaque cuncta, sicut 
vir Dei praedixerat, miratus invenit. Is ergo ab eodem homine quem reperisse 
se mirabatur, interrogatus audivit dicente: Putasne
possum invenire hominem qui me ad virum Dei cujus ubique fama diffunditur, 
qua voluerit mercede perducat? diu est enim quod ipsos sanctos martyres, 
quorum reliquias fero, suppliciter interpello, ut tali ministerio tandem 
aliquando solvar indignus, quod usque non temeraria praesumptione, sed 
religiosa necessitate sustinui. Tunc nuntius hominis Dei ejus illum aspectibus 
praesentavit, qui debito sanctorum Gervasii et Protasii martyrum reliquias 
honore suscipiens in basilica, quam in monasterio construxerat, collocavit 
officio sacerdotum. Quo in loco martyrum congregavit sanctuaria plurimorum, 
quae tamen praeeunte semper revelatione promeruit, sciens adversarium saepe 
subrepere sub nomine sanctitatis.
            17.
            Episcopus quoque honorem ut susciperet postulatus,
praefinita responsione conclusit, sufficere sibi dicens quod solitudine 
desiderata privatus, ad illam divinitus venisset provinciam, ut turbis 
tribulantium frequentibus interesset. Daturus nihilominus monachis formam, 
sollicitior admonebat beatorum patrum vestigiis inhaerere, quibus sanctae 
conversationis acquireretur instructio, adhibendamque operam ne is qui 
parentes reliquit et saeculum, pompae saecularis illecebras retrorsum respiciendo 
cuperet quas vitaverat, et ob hoc uxoris Loth exemplum terribile proponebat. 
Memorabat etiam timore Dei mortificanda esse incentiva libidinum, nec aliter 
superanda corporalis delectationis asseruit incendia, nisi fuissent per 
Dei gratiam lacrymarum fonte restincta.
          CAPUT IV. Captivos et afflictos juvat; sacrilegos emendat.
            18.
            Quidam vero, nomine Maurus, basilicae monasterii fuit aedituus, 
quem beatus Severinus redemerat de manibus barbarorum. Huic quadam die 
praecepit vir Dei dicens: Cave ne hodie transgrediaris alicubi; alioquin 
imminenti periculo non carebis. Hic ergo contra praeceptum tanti Patris, 
saecularis cujusdam hominis persuasu, meridie ad colligenda poma in secundo 
a Favianis milliario egressus, mox a barbaris Danubio transvectus est cum 
suo persuasore captivus. In illa hora vir Dei dum in cellula legeret, clauso 
repente codice, Maurum, ait, cito requirite: quo nusquam reperto, ipse 
quantocius Istri fluenta praetermeans, latrones properanter insequitur,
quos vulgus Scamaros appellabat. Cujus venerandam praesentiam non ferentes, 
supplices quos ceperant reddidere captivos.
            19.
            Cum adhuc Norici Ripensis oppida superiora constarent, et pene 
nullum castellum barbarorum vitaret incursus, tam celeberrima sancti Severini 
flagrabat opinio, ut certatim eum ad se castella singula
pro suis munitionibus invitarent, credentes quod ejus praesentia nihil 
eis adversi eveniret. Quod non sine gratia divini muneris agebatur, ut 
omnes ejus monitis, quasi coelestibus terrerentur oraculis, exemploque 
illius bonis operibus erudirentur. In castellum quoque, cui erat cucullis 
vocabulum, devotionibus accolarum vir sanctus venerat advocatus, ubi factum 
grande miraculum nequeo reticere: quod tamen Marciani post presbyteri nostri, 
cujus ejusdem loci stupenda miracula relatione cognovimus. Pars igitur 
plebis in quodam loco nefandis sacrificiis inhaerebat. Quo sacrilegio comperto, 
vir Dei, multis plebem sermonibus allocutus, jejunium triduanum per presbyterum 
loci suasit indici, ac per singulas domos cereos afferre praecepit, quos 
propria
manu unusquisque parietibus affixit ecclesiae. Tunc psalterio ex more decurso, 
ad horam sacrificii presbyterum et diaconum vir Dei adhortatus est, tota 
cordis alacritate secum communem Dominum deprecari, quatenus ad sacrilegos 
discernendos lumen suae cognitionis ostenderet. Itaque cum multis largissimis 
fletibus, cumque fixis genibus precaretur, pars maxima cereorum quos fideles 
attulerant subito est accensa divinitus, reliqua vero eorum qui praedictis 
sacrilegiis infecti fuerant volentesque latere negaverant, inaccensa permansit. 
Tunc ergo qui eos posuerant divino declarari examine, protinus exclamantes 
secreta pectoris satisfactionibus prodiderunt, et suorum testimonio cereorum 
manifesta confessione cuncti propria sacrilegia testabantur. O clemens
potentia Creatoris! cereos animosque inflammans, accensus ignis in cereis 
refulsit et in sensibus. Visibilis lux liquabat ceras in flammas, ac invisibilis 
corda fatentium solvebat in lacrymas. Quis credat amplius eos quos sacrilegus 
error involverat, postea claruisse bonis operibus, quam eos quorum cerei 
fuerant accensi divinitus?
            20.
            Alio rursus tempore in finibus ejusdem castelli, locustae frugum 
consumptrices copiosae insederant, noxiis morsibus cuncta vastantes. Tali 
ergo peste perculsi mox presbyteri caeterique mansores sanctum Severinum 
summis precibus adierunt, dicentes: Ut tantae plagae auferatur atrocitas, 
orationum tuarum experta suffragia postulamus quae magno dudum miraculo 
in accensis cereis multum apud Dominum valere
conspeximus. Quos ille religiosius allocutus, Non legistis, ait, quid auctoritas 
divina peccanti populo praeceperit per prophetam, dicens: Convertimini 
ad me in toto corde vestro, in jejunio et fletu? Et post pauca: Sanctificate, 
inquit, jejunium, vocate coetum, congregate populum, sanctificate Ecclesiam, 
et caetera quae sequuntur. Haec explete, ut dignis operibus malitiam praesentis 
temporis facile evadatis: nullus a me ad agrum exeat, quasi humana sollicitudine 
locustas
vetiturus, ne divina amplius indignatio provocetur. Nec mora; ergo omnibus 
in ecclesiam congregatis, unusquisque in ordine suo psallebat ex more. 
Omnis aetas et sexus quae etiam voce non poterat, precem Deo fletibus offerebat; 
eleemosynae fieri non cessabant, quidquid bonorum operum praesens necessitas 
exigebat, sicut Dei famulus praeceperat, implebatur. Omnibus ergo hujuscemodi 
studiis occupatis, quidam pauperrimus opus Dei coeptum deserens, ad agrum 
propriae segetis invisendae causa, quae perparva inter aliorum sata jacebat, 
egressus est, totaque anxius die locustarum nubem impendentem qua potuit 
exturbavit industria, moxque ecclesiam communicaturus intravit; sed segetem 
ejus exiguam, multis vicinorum circumdatam frugibus, locustarum
densitas devoravit. Quibus ea nocte ab illis finibus exterritis imperio 
divino, probatum est quantum valeat fidelis oratio. Mane quippe sancti 
operis temerator atque contemptor, rursus ad agrum suum male securus egrediens, 
eum locustarum pernicie funditus invenit abrasum, et omnium circumquaque 
sationes integras vehementer admirans, ad castellum lamentosa vociferatione 
revertitur; cumque id quod acciderat indicasset, ad hujuscemodi videndum 
cuncti exiere miraculum, ubi quasi ad lineam regularem contumacis hominis 
segetem locustarum morsus ostenderant. Tunc omnium vestigiis provolutus, 
intercessionibus eorum delicti sui veniam fusa lamentatione poscebat. Ob 
quam rem monendi occasionem homo Dei reperiens, docebat universos ut omnipotenti
Deo discerent obedire, cujus imperiis obtemperant et locustae. Pauper vero 
praedictus flebiliter allegebat, posse se mandatis obedire de caetero, 
si ulla spes qua viveret sibi remansisset. Tunc ergo vir Dei caeteros allocutus, 
Justum est, inquit, ut qui proprio supplicio humilitatis vobis et obedientiae 
dedit exemplum, liberalitate vestra anni praesentis alimenta percipiat. 
Collatione itaque fidelium correptus homo pauperrimus et ditatus, didicit 
quantum dispendii incredulitas inferat, quantumque beneficii suis cultoribus 
divina conferat largitio.
          CAPUT V. Varia alia edit miracula.
            21.
            Item juxta oppidum quod Juba appellatur,
cum quadam die intrantes basilicam, aestatis tempore solemnitatem vespere 
reddituri, ad accendenda luminaria ignem minime reperissent, flammam concussis 
ex more lapidibus elicere nequiverunt, in tantum alterutra ferri ac petrae 
collisione tardantes, ut tempus vespertinae solemnitatis efflueret. At 
vir Dei genibus humi fixis orabat attentius. Mox igitur in conspectu trium 
spiritualium, qui aderant tunc, virorum, cereus, quem idem Severinus sanctus 
manu
tenebat accensus est. Quo lucente, sacrificio vespertini temporis ex more 
suppleto, gratiae Deo referuntur in omnibus. Quod factum, licet vir memoratus 
hos qui hinc interfuere miraculo celare voluerit, sicut et multa magnalia, 
quae per illum divinis sunt effectibus celebrata, claritas tamen tantae 
virtutis occultari non potuit, sed ad magnam caeteros fidem excellenter 
accendit.
            22.
            Accidit etiam ejusdem loci quamdam mulierem diutino languore 
vexatam jacere seminecem, exsequiis jam paratis; cujus proximi moesto silentio 
voces funereas quodam fidei clamore presserunt, et ante ostium cellulae 
sancti viri corpus jam pene exanime deposuere. Videns ergo homo Dei clausum 
aditum oppositione lectuli, ait ad eos: Quidnam est
quod facere voluistis? Responderunt: Ut oratione tua vitae reddatur exanimis. 
Tunc ipse lacrymabundus exclamans ait: Quid a parvo magna deposcitis? Cognosco 
me prorsus indignum, utinam merear veniam pro meis invenire peccatis! Et 
illi, Credimus, inquiunt, quod si oraveris reviviscit. Tunc sanctus Severinus, 
fusis illico lacrymis, in oratione prostratus est, et muliere protinus 
resurgente, allocutus est eos: Nolite quidquam horum meis operibus applicare, 
hanc enim gratiam fidei vestrae fervor emeruit; et hoc fit in multis locis 
et gentibus, ut cognoscatur quod unus sit Deus, faciens in coelo et in 
terra prodigia, excitans perditos in salutem et mortuos vitae restituens. 
Mulier vero sanitate percepta, opus agrale die tertio juxta morem provinciae 
propriis
coepit manibus exercere.
            23.
            Quintanis appellabatur secundarum municipium Rhaetiarum super 
ripam Danubii situm, huic ex alia parte parvus fluvius Businca nomine propinquabat. 
Is crebra inundatione Danubii superfluentis exscrescens, nonnulla castelli 
spatia, quia in plano fundatum erat, occupabat; ecclesiam etiam loci ejus 
mansores extra muros ex lignis habuere constructam, quae pendula extensione 
porrecta, defixis in altum stipitibus sustentabatur et surculis, cui ad 
vicem soli tabularum erat laevigata conjunctio, quam quoties ripas excessisset, 
aqua superfluens occupabat. Quintanensium itaque fide sanctus Severinus 
illuc fuerat invitatus, ubi cum tempore siccitatis venisset, interrogabat 
cur tabulata nudatis obstaculorum
tegminibus apparerent? Accolae responderunt: Quod frequenti fluminis alluvione 
quidquid fuisset superstratum continuo laberetur. At ipse: Sternatur, inquit, 
super tabulata in Christi nomine nunc
pavimentum; nam videbitis amodo fluvium coelesti jussione prohibitum. Pavimento 
itaque perfecto, ipse vir Dei accepta securi subter descendens, postes 
facta oratione percussit, atque ad aquam fluminis, venerandae crucis expresso 
signaculo, dixit: Non te sinat Dominus meus Jesus Christus hoc signum crucis 
excedere. Ex illo itaque tempore cum ex more fluvius crevisset in cumulos 
ambissetque viciniam quam solebat, ita spatiis ecclesiae erat inferior, 
ut nunquam sancti patibuli signaculum quod impresserat homo Dei, prorsus 
excederet.
            24.
            Accidit autem ut castelli presbyter memorati admodum venerabilis, 
Silvinus nomine, moreretur; et cum in ecclesia feretro posito noctem psallentes 
duxissent ex more pervigilem, jam crescente
diluculo, rogavit vir Dei fessos presbyteros et diaconos universos parumper 
abscedere, ut post laborem vigiliarum somno se aliquantulum recrearent. 
Quibus egressis, homo Dei ostiarium, Maternum nomine interrogat utrum omnes, 
ut dixerat, abscessissent. At illo respondente cunctos abiisse: Nequaquam, 
ait, sed latet hic quidam. Tunc janitor ecclesiae septa secundo perlustrans, 
nullum intra eam mansisse testatur. Verum Christi miles Domino sibi revelante, 
Nescio quis, ait, hic delitescit. Tertio itaque diligentius perscrutans 
quamdam invenit virginem consecratam locis se occultioribus abdidisse; 
quam ergo memoratus sic increpavit aedituus: Cur isthic famulo Dei posito 
tuam credidisti potuisse latere praesentiam? At illa: Pietatis, inquit, 
me
amor talia facere persuasit; videns enim cunctos foras expelli, putavi 
mecum quod servus Christi invocata divina majestate praesentem mortuum 
suscitaret. Exeunte igitur memorata virgine, homo Dei cum presbytero et 
diacono janitoribusque duobus in oratione curvatus postulavit fletu largissimo 
ut opus solitae majestatis divina virtus ostenderet. Tunc oratione completa 
a presbytero, ita cadaver vir beatus alloquitur: In nomine Domini nostri 
Jesu Christi, sancte presbyter Silvine, loquere cum fratribus tuis. Et 
subito oculos defunctus aperuit. Vix ergo praesentibus homo Dei tacere 
prae gaudio persuasit et denuo ad eum: Vis, inquit, rogemus Dominum ut 
te adhuc servis suis in hac vita condonare dignetur? At ille ait: Per Dominum 
te conjuro
ne diutius hic tenear, et frauder quiete perpetua, in qua me esse jam cernebam. 
Statimque reddita oratione quievit exanimis. Hoc autem factum sancti Severini 
adjuratione ita celatum est, ut ante mortem
ejus non potuisset agnosci. Ego tamen haec quae retuli Marci subdiaconi 
et Materni janitoris relatione cognovi. Nam presbyter et diaconus tanti 
testes miraculi, ante sanctum virum, cui juraverant nulli se quod viderant 
prodituros, obiisse noscuntur.
          CAPUT VI. Captivos, pauperes, afflictos juvat.
            25.
            Talibus igitur beatus Severinus per Christi gratiam opulentus 
muneribus, captivorum etiam egenorumque tantam curam ingenita sibi pietate 
susceperat, ut pene omnes per universa oppida vel castella pauperes, ipsius 
industria pascerentur: quibus tam laeta sollicitudine ministrabat, ut tunc 
se crederet tantummodo saturari, vel abundare bonis
omnibus quando videbat egentium corpora sustentari. Et cum ipse hebdomadarum 
continuatis jejuniis minime frangeretur, tamen esurie miserorum se credebat 
afflictum. Cujus largitionem tam piam in pauperes plurimi contemplantes, 
quamvis ex duro barbarorum imperio famis angustias sustinerent, devotissime 
tamen frugum suarum decimas pauperibus impendebant. Quod mandatum licet 
cunctis ex lege notissimum sit, tamen quasi ex ore angeli praesentis audirent, 
gratiam devotione servabant. Frigus quoque vir Dei tantum in nuditate pauperum 
sentiebat: siquidem specialiter a Deo perceperat, ut in frigidissima regione, 
mirabili abstinentia castigatus, fortis et alacer permaneret. Pro decimis 
autem, ut diximus, dandis, quibus pauperes alerentur,
Norici quoque presbyteros missis exhortabatur epistolis. Ex qua consuetudine 
cum nonnullam ad eum erogandarum vestium copiam direxissent, interrogavit 
eos qui venerant, si ex civitate quoque Tiburnia similis collatio mitteretur? 
Respondentibus etiam inde protinus affuturos, vir Dei nequaquam eos venire 
signavit, sed dilatam eorum oblationem praedixit barbaris offerendam. Itaque 
non multo post cives Tiburniae, vario cum obsidentibus Gothis certamine 
dimicantes, vix inita foederis pactione, inter caetera etiam largitionem 
jam in unam collatam, quam mittere famulo Dei sustulerant, hostibus, ut 
praedixerat, obtulerunt.
            26.
            Cives quoque ex oppido Lauriaco, crebra quondam sancti Severini 
exhortatione commoniti,
frugum decimas pauperibus distulerant. Quibus fame constrictis, jam maturitate 
messium flavescente vicina subsidia monstrabantur. At ubi rubiginis improvisae 
corruptio frugibus nociturna comparuit, mox ad ipsum convenere prostrati, 
poenas suae contumaciae confitentes. Miles vero Christi fessos verbis spiritualibus 
allevabat dicens: Si decimas obtulissetis pauperibus, non solum aeterna 
mercede frueremini, verum etiam commode possetis abundare praesentibus. 
Sed quia culpam confessione propria castigatis, de Domini pietate polliceor 
quod rubigo praesens tam valide penitus non nocebit; tantum fides vestra 
ulterius non vacillet. Verum cives ad persolvendas ex illa die decimas 
haec promissio reddidit promptiores. Tunc, ut solebat, hortatus est indici
jejunium: quo expleto, placidus imber desperatae messis amputavit incommoda.
            27.
            Patavis appellatur oppidum, inter utraque flumina, Oenum videlicet 
atque Danubium constitutum, ubi beatus Severinus cellulam paucis solito 
more fundaverat; eo quod ipse illuc saepius rogatus a civibus adveniret, 
maxime propter Alamannorum incursus assiduos, quorum rex Gibuldus summa 
eum reverentia diligebat. Qui etiam quodam tempore ad eum videndum desideranter 
occurrit, cui sanctus obviam, ne adventu suo eam civitatem praegravaret, 
egressus est, tantaque constantia regem allocutus est, ut tremere coram 
eo vehementius coeperit; sed et postea suis exercitibus indicavit, nunquam 
se nec re bellica nec aliqua formidine,
tanto tremore fuisse concussum. Cumque Dei famulo daret optionem impetrandi 
quae vellet, rogavit doctor piissimus ut sibi potius praestaturus, gentem 
suam a Romana vastatione cohiberet, et captivos quos sui tenuerant, gratanter 
absolveret. Tunc rex constituerat ut ex suis aliquem dirigeret ad id opus 
maturius exsequendum; statimque missus Amantius diaconus, e vestigio regem 
subsequitur, ejusque pro foribus excubans, multis diebus non potuit nuntiari. 
Cui re, pro qua directus fuerat, non peracta, tristissimo revertenti apparuit 
quidam effigiem sancti praeferens Severini, qui eum minaci appellatione 
perterritum sequi se jussit. Cumque pavens, atque concitus sequeretur, 
pervenit ad januam regis, statimque dux ille praevius ex oculis mirantis
evanuit. Verum regis internuntius diaconum, unde esset et quid speraret 
interrogat. Ille rem breviter insinuans, oblatis regi, receptisque remeavit 
epistolis. Dimissus igitur, revexit fere septuaginta captivos, insuper 
promissionem regis gratam deferens, qua spopondit se, cum diligenter provinciam 
peragraverit, remissurum quantos in eadem reperturus fuisset numeros captivorum. 
Pro qua re postmodum sanctus Lucillus presbyter destinatus magnam miserorum 
copiam ex captivitate revocavit.
          CAPUT VII. Varia divino Spiritu praedicit.
            28.
            Per id tempus quo Romanum constabat imperium,
multorum milites oppidorum pro custodia limitis publicis stipendiis alebantur. 
Qua consuetudine desinente, simul militares turmae sunt deletae; cum limite 
Batavino utcunque, numero perdurante, ex eo perrexerunt quidam ad Italiam, 
extremum stipendium commilitonibus allaturi, quos in itinere peremptos 
a barbaris nullus agnoverat. Quadam ergo die dum in sua cellula legeret 
sanctus Severinus, subito clauso codice, cum magno coepit lacrymare suspirio. 
Astantes juvenes jussit ad fluvium properanter excurrere, quem in illa 
hora humano firmabat cruore respergi, statimque nuntiatum est corpora praefatorum 
militum fluminis impetu ad terram fuisse delata.
            29.
            Paulinus quidam presbyter ad sanctum Severinum fama ejus latius 
percurrente pervenerat. Hic in consortio beati viri diebus aliquot remoratus, 
cum redire vellet, audivit ab eo: Venerabilis presbyter, festina, quia 
cito dilectionem tuam, populorum desideriis, ut credimus, obluctantem, 
dignitas episcopatus ornabit. Mox remeante ad patriam, sermo in eo praedicentis 
impletus est. Nam cives Tiburniae, quae est metropolis Norici, coegerunt 
praedictum virum summi sacerdotii suscipere principatum.
            30.
            Basilicae extra muros oppidi Batavini, in loco nomine Boitro 
trans Oenum fluvium constitutae, ubi cellulam paucis monachis ipse construxerat, 
martyrum reliquiae quaerebantur. Ingerentibus ergo se presbyteris ut mitterentur 
ad sanctuaria deferenda,
haec beatus Severinus monita praeferebat;
Quamvis cuncta mortalium opere constructa pereant, haec tamen aedificia 
prae caeteris celerrime relinquenda sunt; et ideo pro reliquiis sanctorum 
nullum laborem debere suscipere, quia ultro sancti Joannis eis benedictio 
deferetur. Interea beatum virum cives oppidi memorati suppliciter adierunt 
ut pergeret ad Favianam Rugorum principem, mercandi ei licentiam postularet. 
Quibus ipse: Tempus, inquit, hujus oppidi appropinquavit, ut desertum, 
sicut caetera priora castella cultore destituta remaneat. Quid ergo necesse 
est locis mercimonia providere, ubi ultra non poterit apparere mercator? 
Respondentibus illis, non se debere contemni, sed consueto sublevari regimine; 
quidam presbyter haec diabolico spiritu repletus adjecit: Perge, quaeso,
sancte, perge velociter, ut tuo discessu parumper a jejuniis et vigiliis 
quiescamus. Quo dicto, vir Dei lacrymis urgebatur ingentibus, quod in ridiculam 
vanitatem cunctis audientibus sacerdos eruperat. Aperta namque scurrilitas 
latentium est testificatio delictorum. Sanctus itaque vir, cur ita fleret 
interrogatus a fratribus; Video, inquit, plagam gravissimam nobis absentibus 
huic loco protinus eventuram; et Christi sacraria (quod non sine gemitu 
cogor exprimere) humano sanguine redundabunt, in tantum, ut etiam locus 
iste violandus sit, nam in baptisterio loquebantur. Ad antiquum itaque 
et omnibus majus monasterium suum, juxta muros oppidi Favianis, quod centum 
et ultra millibus aberat, Danubii navigationibus descendebat. Mox igitur 
eo
discedente Chunimundus, paucis barbaris comitatus, oppidum, ut sanctus 
praedixerat, Batavis invasit; ac pene cunctis mansoribus in messe detentis, 
quadraginta viros oppidi, qui ad custodiam remanserant, interemit. Presbyterum 
quoque illum, qui tam sacrilege contra famulum Christi in baptisterio fuerat 
elocutus, ad eumdem locum confugientem, insequentes barbari peremerunt. 
Frustra enim illuc offenso Deo veritatis inimicus accessit, ubi tam impudenter 
excesserat.
            31.
            Igitur sanctissimus Severinus dum in monasterio Favianis Evangelium 
legeret, oratione completa consurgens, scapham sibi illico jubet praeparari, 
et mirantibus his qui aderant, ait: Sit nomen Domini benedictum, reliquiis 
beatorum martyrum
oportet nos occurrere. Nec mora, transmeant Danubium,
inveniunt hominem considentem in ripa ulteriore fluminis, ac multis eos 
precibus postulantem, ut ad servum Dei, ad quem fama vulgante olim venire 
cuperet, duceretur. Mox itaque ei Christi servo demonstrato, suppliciter 
sancti Joannis Baptistae reliquias obtulit, multis apud se servatas temporibus. 
Quas Dei servus debita veneratione suscipiens, basilicam sancti Joannis, 
sicut praedixerat, ultronea benedictione collata, sacravit officio sacerdotum.
            32.
            Ad habitatores praeterea oppidi quod Jopia vocabatur, septuaginta 
et amplius a Batavis millibus disparatum, solita vir Dei revelatione commonitus, 
Moderatum nomine, cantorem ecclesiae destinavit, praecipiens ut habitationem 
loci illius omnes sine cunctatione relinquerent, mox enim perituros
fore si contemnerent imperata. Aliis ergo de tanto praesagio dubitantibus, 
aliis non credentibus prorsus, iterum misit Quintasium quemdam, cui lacrymans 
ait: Perge velocius, denuntians ei, si in hac nocte remanserint, sine dilatione 
capientur. Sanctum quoque Maximum spiritualis vitae presbyterum, instantius 
imperat admoneri, ut saltem ipse contemptoribus derelictis properaret a 
coelesti misericordia liberari; de quo sibi Dei famulus magnam dicebat 
inesse moestitiam, ne forte salutiferum differendo mandatum imminenti subjaceret 
exitio. Praedictus itaque pergens imperata supplevit, et reliquis incredulitate 
nutantibus, nuntius viri Dei presbytero retinenti se atque hospitalitatem 
praebere cupienti, nullatenus acquievit. Qua nocte Heruli insperate
protinus irruentes, oppidumque vastantes, plurimos duxere captivos, presbyterum 
vero memoratum patibulo suspenderunt. Quo audito servus Dei graviter doluit 
praemonitos non curasse.
            33.
            Deinde quidam de Norico, Maximinus nomine, servum Dei frequentare 
solitus erat. Et cum pro familiaritate quam monuerat in monasterio sancti 
viri diebus aliquot moraretur, ejus informatur oculis patriam suam grave 
repente exitium subituram. Qui acceptis litteris ad sanctum Paulinum episcopum 
designatis, remeavit instantius. Igitur memoratus antistes litterarum tenore 
perstructus, universas dioeceses sive castella, scriptis propriis vehementer 
admonuit, ut triduano jejunio, quod litterae viri Dei signaverant, exitio 
venturae cladis occurrerent. Quibus
jussa complentibus, terminato jejunio ecce Alamannorum copiosissima multitudo 
feraliter cuncta vastavit, castella vero nullum sensere periculum, quae 
lorica fidelis jejunii et laudanda cordis humilitas
adversus hostium ferociam fidenter armaverat.
          CAPUT VIII. Periclitantibus, aegris, egenis subvenit.
            34.
            Post haec leprosus quidam Mediolanensis territorii ad sanctum 
Severinum, fama ejus invitante, perrexerat: hunc sanitatum remedia implorantem 
suppliciter, monachis suis indicto jejunio commendavit, qui continuo Dei 
gratia mundatus est. Cumque recepta sanitate redire suaderetur ad patriam 
suam, prostravit se pedibus sancti viri, petens ne ulterius ad sua redire 
cogeretur, cupiens scilicet ut lepram quoque peccatorum, sicut carnis, 
effugeret, vitamque in eodem loco fine laudabili terminaret. Cujus animum 
religiosum vir Dei vehementer admirans, paucis
monachis paterna jussione praecepit, frequentatis cum eo jejuniis in oratione 
continua permanere, ut Dominus ei quae essent opportuna concederet. Tantis 
itaque remediis praemunitus, intra duorum mensium spatium vitae mortalis 
est compedibus absolutus.
            35.
            Eodem tempore mansores oppidi Quintanensis, creberrimis Alamannorum 
incursibus defessi, sedes proprias relinquentes, in Batavis oppidum migraverunt. 
Sed non latuit eosdem barbaros confugium praedictorum; qua causa plus inflammati 
sunt, credentes duorum populos oppidorum uno impetu praedarentur. Sed beatus 
Severinus orationi fortius incubans, Romanos exemplis salutaribus multipliciter 
hortabatur, praenuntians hostes quidem
praesentis Dei auxilio superandos; sed post victoriam eos qui contemnerent 
ejus monita perituros. Igitur Romani omnes sancti viri praedictione firmati, 
spe promissae victoriae adversus Alamannos instruxerunt aciem non tam materialibus 
armis, quam sancti viri orationibus praemuniti. Qua congressione victis 
ac fugientibus Alamannis, vir Dei ita victores alloquitur: Filii, ne vestris 
viribus palmam praesentis certaminis imputetis, scientes vos Dei nunc praesidio 
liberatos, ut hinc parvo intervallo temporis, quasi quibusdam concessis 
induciis, discedatis. Mecum itaque ad oppidum Lauriacum congregati descendite. 
Haec homo Dei plenus pietate commonuit. Sed Batavinis genitale solum relinquere 
dubitantibus, sic adjecit: Quamvis et illud oppidum quo pergimus,
ingruente barbarie sit quantocius relinquendum, hinc tamen nunc pariter 
discedamus. Talia commonentem secuti sunt plurimi; quidam reperti sunt 
contumaces nec defuit contemptoribus gladius
inimici. Quicunque enim ibidem contra hominis Dei interdictum manserunt 
Thuringis irruentibus in eadem hebdomade, alii quidem trucidati, alii in 
captivitatem deducti, poenas dedere contemptus.
            36.
            Igitur post excidium oppidorum in superiore parte Danubii, 
omnem populum in Lauriacum oppidum transmigrantem, qui sancti Severini 
monitis paruerant, assiduis hortationibus praestruebat, ne in sua virtute 
considerent, sed orationibus et jejuniis atque eleemosynis insistentes 
armis potius spiritualibus munirentur. Praeterea vir Dei quadam die cunctos 
pauperes in una basilica statuit congregari, oleum prout poscebat ratio 
largiturus; quam speciem in illis locis difficillimam negotiatorum tantum 
deferebat advectio. Igitur tanquam benedictionis
accipiendae gratia major egenorum turba confluxit; pretiosum quippe ibidem 
hujus liquoris alimentum auxit turbam, numerumque poscentium. Tunc beatus 
oratione completa signoque crucis expresso, solitum sibi Scripturae sanctae 
sermonem cunctis audientibus exprimens ait: Sit nomen Domini benedictum. 
Tunc coepit oleum propria manu ministris implere portantibus. Imitatus 
servus fidelis Dominum suum, qui non ministrari venerat, sed potius ministrare, 
sequensque vestigia Salvatoris, gaudebat augeri materiam, quam officio 
dexterae sinistra nesciente fundebat. Completis itaque vasculis pauperum, 
nihil minuebatur in manibus ministrantium. Tantum igitur Dei beneficium 
dum circumstantes tacite mirarentur, unus eorum cui nomen erat Biennius, 
magno
timore perterritus, exclamavit dicens: Domine mi, crescit hic cacabus olei 
et in modum fontis exundat. Sic liquor ille gratissimus, prodita virtute, 
subtractus est. Cui statim Christi famulus exclamans ait: Quid fecisti, 
frater? Obstruxisti commoda plurimorum; ignoscat tibi Dominus Jesus Christus. 
Sic aliquando mulier vidua debitis onerata, Elisaei prophetae jussis instruitur, 
ex olei stilla quam habebat vasa replere quam plurima. Quod cum fecisset, 
et adhuc vasa filius deposceret, ubi audivit numerum defecisse vasorum, 
mox stetit oleum.
            37.
            Per idem tempus Maximus Noricensis, cujus fecimus superius 
mentionem, fidei calore succensus, media hyeme, qua regionis illius itinera 
gelu torpente clauduntur, ad beatum Severinum audaci temeritate,
vel magis, ut postea claruit, intrepida devotione venire contendit; conductis 
plurimis comitibus, qui collo suo vestes captivis et pauperibus profuturas 
quas Noricorum religiosa collatio congregaverat, bajularent; itaque provecti 
ad summa Alpium cacumina pervenerunt, ubi per totam noctem nix tanta confluxit, 
ut eos magnae arboris protectione vallatos, velut ingens fovea demersos 
includeret. Et cum de vita sua penitus desperarent, vidit ductor comitum 
per soporem in effigie virum Dei stantem
ac dicentem sibi: Nolite timere, pergite quo coepistis. Hac vero revelatione 
protinus animati, cum coepissent etiam fide magis quam gressibus proficisci, 
subito divino nutu ingentis formae ursus e latere veniens viam monstraturus 
apparuit, qui se tempore hyemis speluncis abditare consuevit, et mox cupitum 
reserat iter; et per ducenta fere millia non ad sinistram devians, non 
ad dexteram, viam demonstravit optabilem. Tanta enim eos intercapedine 
praecedebat, quanta regente vestigio semitam praepararet. Itaque progrediens 
bestia per eremi vastitatem, viros qui egenis deferebant solatia non reliquit, 
sed usque ad habitacula hominum qua potuit humanitate perduxit, et mox 
in unam partem officio divertit expleto: ostendens tanto ducatus officio, 
quid
homines hominibus praestare debeant, quantumque charitatis impendere, cum 
desperantibus iter bestia saeva monstraverit. Igitur cum servo Dei nuntiarentur 
qui venerant, ait: Sit nomen Domini benedictum. Ingrediantur quibus viam 
qua venirent ursus aperuit. Quo audito illi stupore repleti, mirabantur 
enim virum Dei referre id quod in absentia provenerat.
          CAPUT IX. Multis contra hostes praesidio est; barbaris venerabilis.
            38.
            Cives item oppidi Lauriaci et superiorum transfugae castellorum 
ad suspecta loca exploratoribus destinatis, hostes quantum poterant humana 
sollicitudine praecavebant. Quos servus Dei divinitatis instinctu commonitus, 
praesaga mente praestruxit,
ut omnem paupertatis suae sufficientiam intra muros concluderent, quatenus 
inimicorum feralis incursic, nihil humanitatis inveniens, statim fame compulsa 
immania crudelitatis coepta desereret. Haec pertriduum contestatus, advesperascente 
jam die, Valentem nomine monachum mittens ad sanctum Constantinum ejusdem 
loco pontificem et ad caeteros commanentes: Hac, inquit, nocte dispositis 
per muros ex more vigiliis districtius excubate, supervenientis hostis 
caventes insidias. At illi nihil adversi per exploratores sentire se penitus 
affirmabant. Sed Christi praeco praemonere non desinens, dubitantibus voce 
magna clamabat, eadem nocte eos asserens capiendos, nisi imperiis fideliter 
obedirent, saepius repetens: Me, inquit, lapidate, si mentitus fuero. Itaque
tandem aliquando muris invigilare compulsi, expleta consueti operis in 
noctis principio psalmodia, cum celeberrimo coepissent vigilare concursu, 
acervus feni cominus positus, ex facula bajuli nolentis accensus, lumen 
non incendium reddidit civitati. Qua occasione vociferantibus cunctis, 
hostes sylvarum occultatione morantes, subito splendore clamoreque perterriti, 
putantes se praecognitos, quieverunt ac mane facto circumdantes civitatem 
et ubique discurrentes, cum nihil victualium reperissent, diripuerunt animalium
gregem cujusdam hominis, qui servo Dei praedicente contumax sua tutari 
contempserat, et recesserunt. Illis autem abeuntibus cives portis egressi, 
haud procul a muris scalas jacentes inveniunt, quas ad urbis excidium praeparatas 
barbari vigilantium clamore turbati in nocte jactaverant. Quapropter memorati 
cives veniam a Christi famulo precabantur humiliter, confitentes corda 
sua lapidibus esse duriora, qui rebus praesentibus agnoverunt in sancto 
viro gratiam viguisse propheticam; atque in uno impetu isset plebs inobediens 
universa captiva, nisi eam liberam viri Dei consueta conservasset oratio, 
Jacobo apostolo protestante, Multum, inquit, valet deprecatio justi assidua.
            39.
            Feletheus Rugorum rex, qui et Fava, audiens
cunctorum reliquias oppidorum, quae barbaricos evaserant gladios, Lauriacum 
se per Dei famulum contulisse, assumpto veniebat exercitu, cogitans repente 
detentos abducere, et in oppidis sibi tributariis atque vicinis (ex quibus 
unum erat Favianis) quae a Rugis tantummodo dirimebantur Danubio, collocare. 
Quamobrem graviter universi turbati, sanctum Severinum adiere suppliciter, 
ut in occursum regis egrediens, ejus animum mitigaret. Cui tota nocte festinans, 
in vicesimo ab urbe milliario matutinus occurrit. Rex ergo adventum ejus 
protinus expavescens, testabatur illius se fatigatione plurimum praegravatum, 
causam repentinae cursionis inquirit. Cui servus Dei, Pax tibi, inquit, 
optime rex: Christi legatus advenio, subditis veniam precaturus. Recole
gratiam, divina beneficia recordare, quibus pater tuus se frequenter sentit 
adjutum. Nam cunctis regni sui temporibus nihil me inconsulto gerere praesumebat. 
Qui monitis non resistens salutaribus, crebris prosperitatibus recognovit, 
quanti valeret obedientis animus, quantumque triumphatoribus prosit suis 
non tumere victoriis. Et rex inquit: Hunc populum pro quo benevolus precator 
accedis, non patiar Alamannorum aut Thuringorum iniquorum saeva depraedatione 
vastari, vel gladio trucidari, aut in servitium redigi, cum sint nobis 
oppida et castella in quibus debeant ordinari. Cui servus Christi constanter 
ita respondit: Nunquid arcu tuo et gladio homines isti a praedonum vastatione 
creberrima sunt erepti, et non potius Dei munere, ut tibi paulisper
obsequi valeant reservati? Nunc ergo, rex optime, consilium meum ne respuas, 
fidei meae hos committe subjectos, ne tanti exercitus compulsione vastentur 
potius quam migrentur. Confido enim in Domino meo, quod ipse qui me fecit 
horum calamitatibus interesse, in ducendis eis idoneum faciet promissorum. 
His auditis, rex modestis allegationibus mitigatus, cum suo remeavit exercitu. 
Igitur Romani quos in sua sanctus Severinus fide susceperat, discedentes
de Lauriaco pacificis dispositionibus, benevola cum Rugis societate vixerunt. 
Ipse vero Favianis degens in antiquo suo monasterio, nec admonere populos, 
nec praedicere futura cessabat, asserens universos in Romani soli provinciam 
absque ullo libertatis migraturos incommodo.
            40.
            Iisdem temporibus Odobagar rex sancto Severino familiares litteras 
dirigens, si qua speranda duceret, dabat suppliciter optionem, memor illius 
praesagii quo eum expresserat quondam regnaturum. Tantis itaque sanctus 
alloquiis invitatus, Ambrosium quemdam exsulantem rogat absolvi. Cujus 
Odobagar gratulabundus paruit imperatis. Quodam etiam tempore dum memoratum 
regem multi nobiles coram sancto viro humana, ut fieri solet, adulatione
laudarent, interrogat quem regem tantis praeconiis praetulissent? Respondentibus 
Odobagarum regem, Odobagar, inquit, integer inter tredecim et quatuordecim 
annos, videlicet integros regnabit; finem vero regni ejus significans; 
et his dictis adjecit, citius illos quod ipse praedixerat probaturos.
          CAPUT X. Aegritudines curat, pericula praedicit et depellit.
            41.
            Ab oppidaneis Comagenensibus, apud quos primum quondam innotuerat 
beatus Severinus, suppliciter rogatus advenit. Cujus comperta praesentia, 
unus ex optimatibus Felethei regis filium suum adolescentem diuturno languore 
vexatum, cui jam parabat exsequias, transjecto Danubio, pedibus ejus
projecit, et lacrymans: Credo, inquit, homo Dei, te filio meo velocem impetrare 
divinitus posse sanitatem. Tunc data oratione, qui semivivus allatus fuerat, 
statim patre mirante surrexit, et perfecta protinus revertitur sanitate.
            42.
            Elephantiosus quidam, Telo nomine, de longinquis regionibus 
sancti Severini invitatus virtutibus venit, rogans ejus orationibus mundari. 
Accepto itaque ex more praecepto, jubetur Deum totius gratiae largitorem 
sine cessatione lacrymabiliter exorare. Quid plura? Precibus beati viri 
idem leprosus divina opitulatione mundatus, dum commutat mores in melius, 
mutare meruit et colorem, Regis aeterni magnalia tam suis quam plurimorum 
vocibus longe lateque denuntians.
            43.
            Bonosus quoque monachus beati Severini, barbarus genere, qui 
responsis ejus inhaerebat, oculorum imbecillitate plurimum praegravatus, 
medelam sibi praestari ejus oratione poscebat, aegre ferens adventitios 
et externos salutaris gratiae sentire praesidia, sibique nullam remediorum 
opem aliquatenus exhiberi. Cui servus Dei: Non tibi, inquit, expedit, fili, 
corporeis luminibus aciem habere perspicuam, et exterioris oculi clarum 
praeferre conspectum:
ora magis ut obtutus vegetetur interior. Talibus ergo monitis informatus, 
dedit operam corde magis videre quam corpore, meruitque absque ullo fastidio 
mirabiliter in orationis perfici jugitate continuus, et per quadraginta 
fere annos in monasterii excubiis perseverans, eodem quo conversus est 
fidei calore transivit ad Dominum.
            44.
            In loco Boitro superius memorato quosdam tres monachos sui 
monasterii doctor humilis superbiae foeditate respersos, dum pro suis singulos 
excessibus increpatos, durare in pernicie comprobasset, oravit ut eos Dominus 
in adoptionem recipiens filiorum, paterno dignaretur flagello corripere. 
Prius ergo quam orationem effusis lacrymis terminaret, uno momento iidem 
monachi daemone corripiente
vexati, contumaciam suam pectorisque fastum, ac superbiam cordis, miserabilibus 
vocibus fatebantur. Absit ut cuiquam hoc crudele videatur aut noxium, quia 
traditi sunt hujusmodi Satanae in interitum carnis, sicut beatus docet 
Apostolus, ut spiritus salvus sit in die Domini nostri Jesu Christi; cum 
beatus Ambrosius Mediolanensis episcopus servum Stiliconis auctorem falsarum 
epistolarum deprehensum, dixerit oportere tradi Satanae, ne talia in posterum 
auderet admittere; quem eodem momento, cum adhuc sermo esset in ore sacerdotis, 
spiritus immundus arreptum coepit discerpere. Severus quoque Sulpitius 
refert ex relatione Posthumiani, virum quemdam magnis virtutibus signisque 
mirabilem, ad expellendam de corde suo jactantiae vanitatem quam
incurrerat, exorasse ut permissa in se mensibus quinque diaboli potestate, 
similis his fieret quos ipse curaverat. Idem post pauca: Itaque correptus 
a daemone, tentus in vinculis, omnia quae energumeni ferre solent perpessus, 
quinto demum mense curatus est, non tantum a daemone, sed, quod illi erat 
utilius atque optatius, ab elationis vanitate. Praedictos itaque monachos 
vir Dei delegatos fratribus per dies quadraginta arduis abstinentiae remediis 
mancipavit. Quibus expletis, data super eos oratione, a potestate daemonis 
eruit, nec solum corporis sanitatem, sed et mentis impertit. Quo facto 
sancto viro reverentiae terror accrevit, et caeteros major disciplinae 
metus obtinuit.
            45.
            Marcianum monachum, qui postea presbyter
ante nos monasterio praefuit, ad Noricum cum Renato fratre direxerat. Et 
cum dies tertius laberetur, ait fratribus: Orate, charissimi, quia gravis 
hac hora Marcianum tribulatio comprimit et Renatum, de qua tamen citius 
Christi liberabuntur auxilio. Tunc monachi, quae ab eo dicta sunt protinus 
annotantes, illis post menses plurimos redeuntibus, diem horamque periculi 
qua barbaros evaserant indicantibus, sicut signaverant approbaverunt.
            46.
            Item beatissimus Severinus monacho, Urso
nomine, repente praecepit 40 dierum districtiore jejunio, venturae calamitati 
abstinentia ciborum et lamentis occurrere, dicens: Imminet tibi corporale 
periculum, quod Dei praesidio parvi panis et aquae remediis expiabis. Quadragesimo 
itaque die mortifera papula in brachio jejunantis apparuit, quam mox ad 
ipsum ingressus suppliciter demonstravit. Cui sanctus Dei famulus: Noli 
metuere praenuntiatum tibi ante dies quadraginta discrimen, statimque propria 
manu signo crucis obducto, mirantibus qui aderant, papula lethalis evanuit. 
Hoc unum de domesticis sanitatibus narrasse sufficiat, prolixi operis fastidium 
declinando. Nam saepius suorum aegritudines monachorum Christo sibi revelante 
praenuntians, iisdem quibus praevidebat muneribus et sanabat.
            47.
            A discipulorum suorum quoque cellula spiritualis doctor non 
longius habitabat, in orationibus et abstinentia jugiter perseverans, cum 
quibus tamen matutinas orationes et propriam noctis principio psalmodiam 
solemniter adimplebat; reliqua vero orationum tempora in parvo complebat 
oratorio, quo manebat. In quibus saepe coelestibus informabatur oraculis; 
multa futura per Dei gratiam praedicabat, multorum etiam occulta cognoscens, 
ut opus erat proferebat in medium, et singulis remedia, prout poscebat 
modus aegritudiuis, providebat. Stratus ejus unum erat in oratorii pavimento 
cilicium, omni tempore ipso quo vestiebatur amictu, etiam dum quiesceret, 
utebatur. Nunquam ante solis occasum nisi certa solvit festivitate jejunium. 
Quadragesimae vero temporibus una per hebdomadam refectione contentus, 
aequali vultus hilaritate fulgebat. Aliena quasi propria errata deflens, 
quibus poterat praesidiis temperabat.
          CAPUT XI. Mortem suam praedicit, suos ac reges monitis instruit, 
obit.
            48.
            Deinde post multos agones et diuturna certamina, cum se beatus 
Severinus de hoc saeculo transiturum Domino revelante sensisset, memoratum 
Rugorum regem Favam cum uxore ejus crudelissima, nomine Gisa, ad se venire 
commonuit. Quem cum salutaribus exhortatus esset affatibus, ita ut cum 
sibi subjectis ageret, quo se jugiter cogitaret pro statu regni sui rationem 
Domino redditurum, aliisque verbis intrepide monuisset, protenta manu regis 
pectus ostendens, reginam interrogationibus arguebat his: Hanc, inquit, 
animam, Gisa, an aurum argentumque plus diligis? Cumque illa maritum se 
diceret cunctis opibus anteferre, vir Dei sapienter: Ergo, inquit, desine 
innocentes opprimere, ne illorum afflictio vestram magis dissipet potestatem: 
etenim
tu saepe mansuetudinem regis convellis. At illa: Cur, inquit, nos sic accipis, 
serve Dei? Cui ipse: Contestor, ait, vos ego humilis jam profecturus ad 
Dominum, ut ab iniquis actibus temperantes, piis mores honestetis operibus. 
Hucusque regnum vestrum auctore Domino, prosperatum est, jam ex hoc vos 
videritis. His monitis rex cum conjuge sufficienter instructi, valedicentes 
ei profecti sunt
            49.
            Tunc sanctus non desinebat de suae migrationis vicinia suos 
alloqui dulcedine charitatis, quod quidem facere nec ante cessaverat. Scitote, 
inquit, fratres, sicut filios Israel constat ereptos esse de terra Aegypti, 
ita cunctum populum terrae hujus oportet ab injusta
barbarorum dominatione liberari. Etenim omnes cum suis facultatibus de 
his oppidis emigrantes, ad Romanam provinciam absque ulla sui captivitate 
pervenient. Sed mementote praecepti sancti Joseph patriarchae, cujus ego 
vos indignus et infimus attestatione convenio: Visitatione visitabit vos 
Dominus, et tolletis ossa mea hinc vobiscum, quod non mihi, sed vobis est 
profuturum. Haec quippe loca nunc frequentata cultoribus, in tam vastissimam 
solitudinem redigentur, ut hostes aestimantes auri se copiam reperturos, 
etiam mortuorum sepulturas effodiant. Cujus vaticinii veritatem eventus 
rerum praesentium comprobavit. Levari ergo suum corpusculum Pater sanctissimae 
probitatis providis argumentis praecepit, ut dum generalis populi transmigratio 
provenisset, indivisa fratrum, quos acquisierat, congregatio proficiscens, 
obtentu memoriae ejus in uno sanctae societatis vinculo permaneret.
            50.
            Diem etiam quo transiturus esset idem beatus
Severinus e corpore ante duos et amplius annos hac significatione monstravit. 
Epiphaniorum die, cum sanctus se Lucillus presbyter abbatis sui sancti 
Valentini, Rhaetiarum quondam episcopi, diem depositionis annua solemnitate 
in crastinum celebraturum sollicitus intimasset, idem famulus Dei ita respondit: 
Si beatus Valentinus haec tibi celebranda solemnia delegavit, ego quoque 
tibi in eodem die vigiliarum mearum studia observanda, migraturus e corpore, 
derelinquo. In his sermonibus tremefactus, cum se magis, utpote homo decrepitus, 
enixius commendaret, quasi primitus transiturus, adjecit: Hoc erit, sancte 
presbyter, quod audisti, nec enim Domini constitutum humana voluntate praeteriet.
            51.
            Praeterea cum Fridericus a fratre suo Rugorum rege Fava ex 
paucis quae super ripam Danubii permanserant, oppidis unum acciperet Favianis, 
juxta quod sanctus Severinus, ut retuli, commanebat, et ad eum idem Fridericus 
ex more salutaturus accederet; coepit ei miles Christi iter suum enixius
indicare, sub contestatione haec proloquens: Noveris me, inquit, quantocius 
ad Dominum profecturum, et idcirco communitus praecaveto, ne me discedente 
aliquid horum quae mihi commissa sunt attaminare pertentes, et substantiam 
pauperum captivorumque contingas, indignationem Dei, quod absit, tali temeritate 
sensurus. Sed Fridericus insperata commonitione perculsus: Cur, inquit, 
hac contestatione confundimur, cum non optemus tantis orbari praesidiis 
et sanctae largitioni tuae, quae omnibus nota est, conferre aliquid nos 
deceat, non auferre, quatenus sollicita, sicut et pater noster Flaccitheus, 
tua merear oratione muniri, qui experimento didicit sanctitatis tuae meritis 
se fuisse semper adjutum? Et ille: Qualibet, inquit, occasione meam cellulam 
volueris laedere, et hic statim probabis, et in futuro solves, quam non 
opto, vindictam. Tunc Fridericus promittens se Christi famuli monita servaturum, 
remeavit ad propria. Doctor vero dulcissimus non cessabat suos alloqui 
per momenta discipulos, dicens: Confido de gratia Christi mei Jesu, quia 
vobis in opere suo durantibus, et meae memoriae pacata societate conjunctis, 
aeternae vitae bona tribuet, nec solatia praesentium denegabit.
            52.
            Nonis itaque Januariis coepit tenuiter lateris
dolore pulsari, quo durante per triduum, medio noctis tempore fratres adesse 
praecepit, quos de corpore suo commonens et paterna informatione corroborans, 
instanter ac mirabiliter talia prosecutus, aiebat: Filii in Christo charissimi, 
scitis quod beatus Jacob conditione mortis instante filios suos adesse 
praecipiens, propheticae benedictionis affitibus singulos quosque remunerans, 
mysteriorum arcana prodidit futurorum. Nos vero infimi ac tepidi tantaeque 
impares pietati, hanc praerogativam nostris usurpare viribus non audemus; 
unum tamen quod
humilitati congruit non tacebo, mittens vos ad exempla majorum, quorum 
intuentes exitum conversationis, imitamini fidem; Abraham namque vocatus 
a Domino, fide obedivit ut exiret in locum quem accepturus erat in possessionem, 
et exiit nesciens quo venturus esset. Hujus igitur beati patriarchae imitamini 
fidem, imitamini sanctitatem; terrenam despicite patriam, coelestem semper 
inquirite. Confido autem in Domino, quod mihi de vobis aeterna lucra provenient. 
Video enim vos gaudium meum fervore spiritus ampliasse, amare justitiam, 
fraternae charitatis vincula diligere, castitati operam dare, humilitatis 
regulam custodire; haec, quantum ad hominis spectat intuitum, laudo confidenter 
et approbo. Sed orate ut quae humanis aspectibus digna sunt, aeternae discretionis 
examine firmentur, quia non sicut videt homo, videt Deus. Ille siquidem, 
sicut divinus sermo denuntiat, omnia corda scrutatur et omnium mentium 
cogitationes antevenit. Assiduis ergo precibus hoc
orate, ut oculos cordis vestri Dominus illuminet, eosque, sicut oravit 
beatus Eliseus, aperiat, quo possitis agnoscere quanta nos circumstent 
adjumenta sanctorum, quanta fidelibus auxilia praeparentur, Deus enim noster 
supplicibus appropinquat. Non desit militantibus jugis oratio; non pigeat 
agere poenitentiam, quos non puduit facinus perpetrare; non pigeat lugere 
peccantes; si quomodo offensa divini judicii lacrymarum vestrarum inundatione 
placetur, quia spiritum contribulatum suum est dignatus vocare sacrificium. 
Simus igitur corde humiles, mente tranquilli, delicta omnia praecaventes, 
ac divinorum semper memores mandatorum, scientes non prodesse nobis cum 
humilitate vestis nomen monachi, vocabulum religionis, speciem pietatis, 
si circa mandatorum observantiam degeneres inveniamur et reprobi. Mores 
igitur, filii charissimi, proposito suscepto consentiant: grande nefas 
est peccata sectari hominem saecularem; quanto magis monachos, qui blandimenta 
saeculi quasi atrocem bestiam fugientes,
Christum cunctis affectibus praetulerunt, quorum incessus et habitus virtutis 
creditur esse documentum? Sed quid vos ultra demoror, filii charissimi, 
longi sermonis affatu? Superest ut beati Apostoli ultima oratione vos persequar, 
ita dicentis: Et nunc commendo vos Deo et verbo gratiae ejus, qui potens 
est conservare vos et dare haereditatem in sanctificationibus. Ipsi gloria 
et imperium in saecula saeculorum, Amen.
            53.
            Post hujusmodi igitur aedificationis alloquium, cunctos per 
ordinem ad osculum suum jussit accedere, et sacramento communionis accepto 
fleri se penitus prohibet, totumque corpus signo crucis extenta manu consignans, 
ut psallerent imperavit. Quibus moeroris effusione cunctantibus, ipse psalmum 
protulit ad canendum: Laudate Dominum in sanctis ejus, omnis spiritus laudet 
Dominum. Sextis itaque Janu. Idibus, nobis vix prae fletu respondentibus, 
in hoc versiculo quievit in Domino. Quo sepulto, credentes omnimodo seniores 
nostri quae de transmigratione praedixerat, sicut et multa alia, infecta 
praeterire non posse, locellum ligneum paraverunt, ut cum praenuntiata 
populi transmigratio provenisset, praedictoris imperata complerent.
          CAPUT XII. In Italiam sancti Severini corpus transfertur.
            54.
            Fridericus vero, beati Severini morte comperta, pauper et impius, 
barbara cupiditate semper immanior, vestes pauperibus deputatas et alia 
nonnulla credidit auferenda. Cui sceleri sacrilegium copulans, calicem 
argenteum caeteraque altaris ministeria praecepit auferenda. Quae cum imposita 
essent sacris altaribus, nec auderet directus villicus ad tale facinus 
suas manus extendere, quemdam militem
A vicianum nomine compulit diripere memorata. Qui quamvis invitus praecepta 
perficiens, mox tamen incessabiliter vexatus omnium membrorum tremore, 
daemonio quoque corripitur. Is ergo velociter consilio meliore correxit 
errata. Suscepto namque professionis sanctae proposito, in insulae solitudine 
armis coelestibus mancipatus, militiae commutavit officium. Fridericus 
autem, immemor contestationis et praesagii sancti viri, abrasis omnibus 
monasterii rebus, parietes tantum, quos Danubio non potuit transferre, 
dimisit. Sed mox in eum ultio denuntiata pervenit; nam intra mensis spatium 
a Friderico fratris filio interfectus praedam pariter amisit et vitam. 
Quapropter rex Otachar Rugis intulit bellum, quibus etiam devictis et Friderico 
fugato, patre quoque Fava capto, eum ad Italiam cum noxia conjuge supra 
memorata, videlicet Gisa, transmigravit.
            55.
            Post audiens idem Odachar Fridericum ad propria revertisse, 
statim fratrem suum misit cum multis exercitibus Aonulphum, ante quem denuo
fugiens Fridericus, ad Theodoricum regem, qui tunc apud Novam civitatem 
provinciae Moesiae morabatur, profectus est. Aonulfus vero praecepto fratris 
admonitus, universos jussit ad Italiam migrare Romanos. Tunc omnes incolae 
tanquam de domo servitutis Aegyptiae, ita de quotidiana barbarie frequentissimae 
depraedationis educti, sancti Severini oracula cognoverunt. Cujus praecepti 
non immemor venerabilis noster presbyter Lucillus, dum universi per Comitem 
Pierium compellerentur exire, praemissa cum monachis vesperae psalmodia, 
sepulturae locum imperat aperiri. Quo patefacto, tantae nos suavitatis 
fragrantia omnes circumstantes accepit, ut prae nimio gaudio et admiratione 
prosterneremur in terram. Deinde humaniter aestimantes ossa funeris invenire 
disjuncta (nam annus sextus depositionis ejus effluxerat), integram corporis 
compagem reperimus. Quo miraculo immenasas gratias retulimus omnium conditori, 
quia cadaver sancti, in quo nulla
aromata fuerant, nulla manus accesserat condientis, cum barba pariter et 
capillis usque ad illud tempus permansisset illaesum. Linteaminibus igitur 
immutatis, in loculo multo jam tempore ante praeparato funus includitur, 
carpentum trahentibus equis mox evehitur, cunctis nobiscum provincialibus 
idem iter agentibus, qui oppidis super ripam Danubii relictis, per diversas 
Italiae regiones varias suae permigrationis sortiti sunt sedes. Sancti 
itaque corpusculum ad castellum nomine Montem Feletem multis emensis regionibus 
apportatum est.
            56.
            Per idem tempus multis variis occupati languoribus et nonnulli 
a spiritibus immundis oppressi, medelam divinae gratiae sine ulla mora 
senserunt. Tunc et mutus quidam ad id castellum suorum miseratione
perductus est, qui dum in oratorium, quo sancti viri corpusculum super 
carrum positum adhuc permanebat, alacer pervenisset, ac sub eo clauso oris 
sui ostio in cordis cubiculo supplicaret, illico lingua ejus in orationem 
resoluta laudem dixit Altissimo. Cumque reversus ad hospitium, quo suscipi 
consueverat, interrogatus fuisset ex more, nutu signoque pulsatus, et orasse 
se et laudem Deo obtulisse, clara voce respondit. Quo loquente pavefacti 
qui eum noverant, ad oratorium cum clamore currentes, sancto Lucillo presbytero 
simulque nobis qui cum illo eramus ignorantibus quid evenerat indicarunt. 
Tunc omnes exsultantes in gaudio, divinae clementiae gratiarum retulimus 
actiones.
            57.
            Igitur illustris femina Barbaria beatum Severinum, quem fama 
vel litteris cum suo quondam jugali optime noverat, religiosa devotione 
venerata est. Quae cum post obitum ejus audiens corpusculum Sancti in Italiam 
multo labore perductum et usque ad illud tempus terrae nullatenus commendatum, 
venerabilem
presbyterum nostrum Marcianum, sed et cunctam congregationem litteris frequentibus 
invitavit. Tunc sancti Gelasii sedis Rom. pontif. auctoritate et Neapolitano 
populo exsequiis reverendis occurrente, in castello Lucullano per manus 
sancti Victoris episcopi, mausoleo, quod praedicta femina condidit ex parte 
collocatum est.
            58.
            Qua celebritate multi languoribus diversis afflicti, quos recensere 
longum est, receperunt protinus sanitatem. Inter quos quaedam venerabilis 
ancilla Dei, Processa nomine, civis Neapolitana, cum gravissimum, aegritudinis 
pateretur incommodum, sancti funeris provocata virtutibus, in itinere properanter 
occurrit, ingressa sub vehiculum quo corpus venerabile portabatur, statim 
caruit omnium languore membrorum.
            59.
            Tunc et Laodicius quidam caecus, inopinato psallentis populi 
clamore perculsus, sollicite suos quid esset interrogat? Respondentibus 
quod cujusdam
sancti Severini corpus transiret; compunctus ad fenestram domus, in qua 
manebat, se duci rogat, de qua poterat a sanis eminus multitudo psallentium 
atque vehiculum sancti corporis contemplari. Cumque fenestrae enixius incumberet 
atque oraret, protinus prospicit sigillatim demonstrans omnes notos atque 
vicinos. Quo facto, cuncti qui audierant, gratias Deo lacrymantibus gaudiis 
retulerunt.
            60.
            Marinus quoque primicerius sanctae Ecclesiae Neapolitanae, 
cum sanitatem post immanissimum capitis dolorem recipere non posset, caput 
vehiculo credens apposuit, et mox a dolore liberum sublevavit; memorque 
illius beneficii, semper in die depositionis ejus occurrens, devotum sacrificium 
Deo cum gratiarum actione reddebat. Verum multis plura
scientibus sufficiant ista de innumeris, quae ingressu ejus gesta sunt 
beneficiorum virtutumque retulisse miracula. Monasterium igitur eodem loco 
constructum, ad memoriam beati viri, hactenus perseverat,
cujus meritis multi obsessi a daemonibus curati sunt et diversis obstricti 
languoribus receperunt ac recipiunt, operante Dei gratia, sanitatem, cui 
est honor et gloria per infinita saecuta saeculorum, amen.