######################################################################
        IN LIBRUM SUBSEQUENTEM ADMONITIO.
Helvidius ex aliquot sacrae Scripturae testimoniis perperam intellectis, 
et duorum veterum Patrum, Tertulliani scilicet, et Victorini Petabionensis 
auctoritatibus parum perpensis, librum composuerat, in quo illud probare 
contendebat, Mariam Virginem, postquam Jesum Dei Filium nulla hominis opera, 
sed Spiritus sancti peperisset, deinde ex Joseph marito, communi caeterorum 
hominum more, filios aliquot genuisse, qui Fratres Domini appellantur in 
Evangelio. Quam insaniam ut fuco rationis aliquo obliniret, novo errore 
cumulavit: siquidem matrimonio minime praestare virginitatem effutivit, 
adductisque argumentis, immo mendaciis, probare conatus est. Erat ille, 
ut videtur, e populo vulgaris homo, rusticanus, et vix primis quoque imbutus 
litteris, tamque obscuri nominis, ut quamquam Romae eodem ac Hieronymus 
tempore diversaretur, numquam de facie cognitus illi fuerit, qui albus, 
ut aiunt, aterve esset, ignoraret. Addit Gennadius, Auxentii, qui sedem 
Mediolanensem invaserat, Arianorum impiissimi, discipulum, et Symmachi, 
ejus nempe ethnici senatoris, qui idololatriam scriptis defenderat, imitatorem 
eum exstitisse. Sed me illud Gennadii testimonium non una de causa movet 
et trajectione puto gravissima laborare. Ut quid enim in respondendo, Auxentium 
Helvidii Magistrum Hieronymus praeteriret? Symmachum vero, nisi si nocendi 
animo, atque impietate, qua ratione Helvidius fuisset imitatus, qui librum 
neque sermone, neque ratione nitidum, quin etiam soloecis scatentem ediderit? 
Rursum si impietatem aemulatur, quo pacto eum dicit Gennadius scripsisse, 
Religionis studio? Non haec sane rectae rationi consonant, ut pariter referri 
ad Helvidium possint.
Ejus libello Hieronymus rogatus a fratribus demum respondit, cum diu tamen 
facere distulisset, ne respondendo dignus ille fieret, qui vinceretur. 
Pedem igitur collaturus, excerptas singulas haeretici propositiones
ex ordine impugnat, Scripturae locis, atque illo imprimis Matth. I, 18, 
quo maxime adversarius abutebatur, expositis rite in eum sensum, ut Deiparam 
Mariam continuo virginem perstitisse, neque edito Salvatore, virum umquam 
cognovisse, quae catholicae Ecclesiae fides est, manifestissime evincat. 
Eapropter titulum libro fecit, De Beatae Mariae Virginitate perpetua: qui 
rursum a Gennadio dicitur in Corbeiensi codice, egregius, et gratus libellus, 
in quo ostenditur Beatissimam Mariam genitricem Domini nostri Jesu Christi 
sicut virginem ante partum, ita virginem permansisse post partum. Quod 
Veterum spectat auctoritatem, satis habet de Tertulliano dicere, eum Ecclesiae 
hominem non fuisse; sed Victorinum Petabionensem ejusdem ac adversarius 
sententiae esse, pernegat: tum seriem ait Scriptorum infinitam commovere 
se posse, atque opponere. Denique multa de laude virginitatis edisserit, 
cujus praestantiam post luculentissime expositum Pauli ad Corinthios testimonium, 
ex nuptiarum quoque, quae ob oculos ponit, incommodis extollit. Qua de 
re cum ad Pammachium post annos decem scriberet Epist. 48, num. 17, Dum 
adviveret, inquit, sanctae memoriae Damasus, librum contra Helvidium de 
Beatae Mariae virginitate perpetua scripsimus, in quo necesse fuit nobis 
ad virginitatis beatitudinem praedicandam, multa de molestiis dicere nuptiarum. 
Num vir egregius, et eruditus in Scripturis, et virgo Ecclesiae virginis 
Doctor, aliquid in illo sermone reprehendit?
Ex hoc testimonio facile etiam colligitur, quo tempore conscriptus sit 
liber. Nempe exeunte anno 384 ex veterum martyrologiorum fide Damasus obiit: 
Hieronymus apud Damasum non ante finem anni 382 Romae est diversatus, quemadmodum 
in epistolarum 19 et 20 chronologicis argumentis probatum est. Biennii 
autem, quod intercedit, priorem annum sive 383 illi assignandum evincit 
testimonium hocce alterum ex epist. 22: Quantas molestias habeant nuptiae, 
et quot sollicitudinibus vinciantur, in eo libro quem adversus Helvidium 
de B. Mariae perpetua virginitate edidimus, puto breviter expressum. Pertinet 
enim illa Epistola, ut suo loco ostendimus, ad anni 384 priorem partem; 
huncque adeo, quem laudat contra Helvidium librum, jamque ad vulgi manus 
fuisse indicat, superiori 383 oporteat ascribi.
        S. EUSEBII HIERONYMI STRIDONENSIS PRESBYTERI DE PERPETUA VIRGINITATE 
B. MARIAE, ADVERSUS HELVIDIUM, LIBER UNUS.
______________________________________________________________________
205 1. Nuper rogatus a fratribus, ut adversus libellum cujusdam Helvidii 
responderem, facere distuli: non quod difficile fuerit, hominem rusticanum, 
et vix primis quoque imbutum litteris, super veri assertione convincere; 
sed ne respondendo dignus fieret, qui vinceretur. Huc accedebat quod homo 
turbulentus, et solus in universo mundo sibi et laicus et sacerdos (qui, 
ut ait ille, loquacitatem facundiam existimat [ Al. existimet], et maledicere 
omnibus,
bonae conscientiae signum arbitratur) accepta materia disputandi, amplius 
inciperet blasphemare, et quasi de sublimi loco in totum orbem ferre sententiam: 
meque quia veritate non posset, laceraret [ Al. lacerare] conviciis. Verum 
quia hae omnes tam justae silentii mei causae, ob scandalum fratrum, qui 
ad ejus rabiem movebantur, justiori fine cessarunt, jam ad radices infructuosae 
arboris Evangelii securis est admovenda[1], et cum infecunditate
______________________________________________________________________
foliorum tradenda flammis, ut discat aliquando 206 reticere, qui numquam 
didicit loqui.
          2.
          Igitur sanctus mihi invocandus est Spiritus, ut beatae Mariae 
virginitatem suo sensu, ore meo defendat. Invocandus est Dominus Jesus, 
ut sacri ventris hospitium, cujus decem mensibus inhabitator fuit, ab omni 
concubitus suspicione tueatur. Ipse quoque Deus Pater est imprecandus, 
ut matrem Filii sui, virginem ostendat fuisse post partum, quae fuit mater 
antequam nupta. Non campum rhetorici desideramus eloquii, non Dialecticorum 
tendiculas, nec Aristotelis spineta conquirimus: ipsa Scripturarum verba 
ponenda sunt: ipsis quibus adversum nos usus est testimoniis, revincatur, 
ut intelligat, se et legere potuisse quae scripta sunt, et non potuisse 
quae pietate roborata sunt, cognoscere.
          3.
          Helvidius. --Prima ejus propositio fuit: « Matthaeus loquitur: 
Christi autem generatio sic erat: Cum esset desponsata mater ejus Maria 
Joseph, priusquam convenirent, inventa est habens in utero de Spiritu sancto. 
207 Joseph autem vir ejus cum esset justus, et nollet eam traducere, voluit 
occulte dimittere eam. Haec autem eo cogitante, ecce Angelus Domini in 
somnis apparuit ei, dicens: Joseph, fili David, ne timeas accipere Mariam 
conjugem tuam. Quod enim natum est in ea, de Spiritu sancto est[2]. Ecce, 
inquit, habes desponsatam, non commendatam, ut dicis, et utique non ob 
aliud desponsatam, nisi quandoque nupturam. Neque enim de non conventuris 
Evangelista dixisset: Priusquam
______________________________________________________________________
convenirent: quia nemo de non pransuro dicit, antequam pranderet. Deinde 
ab Angelo uxorem appellatam et conjunctam. Audiamus nunc quid Scriptura 
pronuntiet: Exsurgens, inquit, Joseph a somno, fecit sicut praeceperat 
ei Angelus Domini: et accepit uxorem suam, et non cognovit eam, donec peperit 
filium suum[3].
          4.
          Hieronymus. Praepositio ante quid ostendit. Maria quare virgo 
sponsata conceperit. --Curramus per singula, et impietatem iisdem, quibus 
ingressa est, vestigiis persequentes, pugnantia inter se dixisse doceamus. 
Desponsatam confitetur: et statim uxorem vult esse quam confessus est sponsam. 
Rursum quam uxorem nominat, dicit non ob aliud desponsatam,
______________________________________________________________________
nisi quandoque nupturam. Et ne parum hoc arbitremur: « Habes, inquit, desponsatam, 
et non commendatam, id est, necdum uxorem, necdum maritali vinculo copulatam. 
In eo vero quod ait, Neque enim de non conventuris Evangelista dixisset: 
Priusquam convenirent: quia nemo de non pransuro dicit, antequam pranderet, 
doleamne, an rideam, nescio. » Imperitiae arguam, an temeritatis accusem? 
Quasi si quis dixerit: Antequam in portu pranderem, ad Africam navigavi, 
non possit stare sententia, nisi ei in portu prandendum quandoque sit. 
Aut si velimus dicere: Paulus apostolus antequam ad Hispanias pergeret, 
Romae in vincula conjectus est. Aut certe illud: Helvidius antequam poenitentiam 
ageret, morte praeventus est: statim aut Paulo post vincula ad Hispanias
sit eundum: aut Helvidio poenitentia agenda post mortem; cum Scriptura 
dicat: In inferno autem quis confitebitur tibi[4]? Ac non potius sit intelligendum, 
quod, ante, praepositio, licet saepe consequentiam indicet, tamen 208 nonnumquam 
ea tantum quae prius cogitabantur, ostendat. Unde nec necesse sit ut cogitata 
fiant, cum aliud ideo intervenerit, ne ea quae cogitata sunt, fierent. 
Igitur cum Evangelista dicat: priusquam convenirent, proximum nuptiarum 
tempus ostendit, et in eo jam rem fuisse ut, quae prius sponsa fuerat, 
esse uxor inciperet. Quasi dixerit: Antequam oscula amplexusque miscerent; 
antequam rem agerent nuptiarum, inventa est habens in utero. Inventa est 
autem a nullo alio, nisi a Joseph, qui sponsae uterum tumentem
______________________________________________________________________
pene jam licentia maritali, et curiosis oculis deprehendit. Non tamen sequitur, 
ut prioribus docuimus exemplis, eum cum Maria convenisse post partum, cujus 
conveniendi desiderium, uteri conceptione sublatum est. Quod autem in somnis 
dicitur ad Joseph: Ne timeas accipere Mariam uxorem tuam. Et rursum: Exsurgens 
autem Joseph a somno, fecit sicut praecepit ei Angelus Domini, et accepit 
uxorem suam, nullum movere debet, quasi ex eo quod uxor est appellata, 
sponsa esse desierit: cum hanc esse Scripturae divinae consuetudinem noverimus, 
ut sponsas appellet uxores. Sicut in sequentibus Deuteronomii testimoniis 
approbatur: Si quis, inquit, invenerit virginem desponsatam viro in campo, 
et vim
faciens dormierit cum ea, morte moriatur, quia humiliavit uxorem proximi 
sui[5]. Et in alio loco: Si autem fuerit adolescentula desponsata viro, 
et invenerit homo eam in civitate, et dormierit cum ea, educetis utrumque 
ad portas civitatis illius, et lapidabuntur lapidibus, et morientur. Adolescentula 
quidem, quia non proclamavit, cum esset in civitate: vir autem, quia humiliavit 
uxorem proximi sui: et eradicabitis malum [Al. malignum] ex vobismetipsis[6]. 
Necnon et alibi: Et quis ille homo, cui desponsata est uxor, et non accepit 
[Al. accipiet] eam? Vadat et revertatur in domum suam, ne forte moriatur 
in bello, et homo alius accipiat eam[7]. Si cui autem scrupulus commovetur, 
quare desponsata, et non potius sine sponso, sive (ut Scriptura appellat) 
marito, virgo conceperit, sciat triplicem fuisse rationem.
______________________________________________________________________
Primo, ut per genealogiam Joseph, cujus Maria cognata erat, origo quoque 
Mariae monstraretur. 209 Secundo, ne juxta legem Moysi ut adultera lapidaretur 
a populo. Tertio, ut ad Aegyptum fugiens haberet solatium, custodis potius 
quam mariti. Quis enim in tempore illo credidisset Virgini de sancto eam 
Spiritu concepisse; venisse angelum Gabriel, Dei detulisse mandatum; ac 
non magis quasi adulteram, juxta exemplum Susannae, sententiae omnium condemnassent, 
cum hodie, toto jam credente mundo, argumententur Judaei, Isaia dicente, 
Ecce virgo in utero concipiet, et pariet filium[8], in Hebraeo juvenculam 
scriptum esse, non virginem, id est, AALMA, non BETHULA? Adversus quos 
in alio loco competentius disseremus. Denique excepto Joseph,
______________________________________________________________________
et Elisabeth, et ipsa Maria, paucisque admodum, si quos ab his audisse 
possumus aestimare, omnes Jesum filium aestimabant Joseph: intantum, ut 
etiam Evangelistae opinionem vulgi exprimentes, quae vera historiae lex 
est, patrem cum dixerint Salvatoris, ut ibi, Et venit in spiritu in Templum 
(haud dubium quin Simeon) et cum inducerent parentes ejus puerum Jesum, 
ut facerent de illo secundum consuetudinem legis[9]. Et alibi: Et erant 
pater illius et mater admirantes super his quae dicebantur de eo[10]. Et 
rursum: Et ibant parentes ejus per annum in Jerusalem in solemni die Paschae[11]. 
Ac deinde: Et completis diebus cum reverterentur,
______________________________________________________________________
remansit puer Jesus in Jerusalem, et non cognoverunt parentes ejus[12]. 
Ipsa quoque Maria quae ad Gabrielem responderat, dicens, Quomodo erit hoc, 
quia virum non cognovi, quid de Joseph loquitur, ausculta: Fili, quid fecisti 
nobis sic? Ecce pater tuus et ego, dolentes quaerebamus te[13]. Non hic 
Judaeorum, ut plerique argumentantur, non illudentium vox est. Evangelistae 
patrem Joseph dicunt: patrem Maria confitetur. Non quod (ut superius indicavi) 
vere pater Joseph fuerit Salvatoris; sed quod ad famam Mariae conservandam, 
pater sit ab omnibus aestimatus, qui antequam moneretur ab Angelo: Joseph, 
fili David, ne timueris accipere Mariam conjugem tuam; quod enim in ea 
natum est, de Spiritu sancto est[14], cogitabat occulte dimittere eam.
______________________________________________________________________
210 Intantum suum non esse, qui conceptus fuerat, confidebat. Sed jam satis 
docendi magis, quam respondendi studio disputatum est, cur Joseph pater 
Domini, cur Maria appellata sit conjux: in quo et hoc breviter continetur, 
cur fratres ejus quidam esse dicantur.
          5.
          Helvidius. --Verum quia suum locum huic quaestiunculae reservamus, 
et ad reliqua festinat oratio: nunc illud est disserendum, quomodo Scriptura 
dicat: Exsurgens autem Joseph a somno, fecit sicut praecepit ei Angelus 
Domini, et accepit uxorem suam, et non cognoscebat eam, donec peperit filium, 
et vocavit nomen ejus Jesum[15]. In quo primum adversarius superfluo labore 
desudat, cognoscendi verbum ad coitum magis, quam ad scientiam
______________________________________________________________________
referendum: quasi hoc quisquam negaverit, et eas ineptias quas redarguit, 
aliquando prudens quispiam potuerit suspicari. Deinde vult docere, quod 
donec, sive usque, adverbium, certum tempus significet: quo completo fiat 
id, quod usque ad illud temporis quod praescriptum est, non fiebat, velut 
in praesenti: Et non cognoscebat eam, donec peperit filium. Apparet, inquit, 
cognitam esse post partum, cujus cognitionem filii tantum differebat generatio. 
Et ad hoc approbandum congerit de Scripturis exempla quamplurima, more 
Andabatarum gladium in tenebris ventilans, et linguae sonum ad confodienda 
sui tantum corporis membra concutiens.
          6.
          Hieronymus. --Ad quod nos breviter respondemus, et cognoscebat, 
et usque, sermonem, in Scripturis sanctis, dupliciter intelligi. Et de 
eo quidem quod scriptum est, cognoscebat, ad coitum esse referendum, ipse 
disseruit: nullo dubitante, quin ad scientiam saepe referatur, ut ibi: 
Remansit puer Jesus in Jerusalem, et non cognoverunt parentes ejus. Nunc 
illud est ostendendum, ut quomodo ibi consuetudinem Scripturae secutus 
est, sic etiam in donec, ejusdem Scripturae auctoritate frangatur, quae 
saepe certum tempus (ut ipse disseruit) in ejus assumptione significat, 
saepe infinitum, ut est illud, quod Deus ad quosdam 211 loquitur in Propheta: 
Ego sum, ego sum, et donec senescatis ego sum[16]. Numquid postquam illi 
senuerint,
______________________________________________________________________
Deus esse desistet? Et Salvator in Evangelio ad Apostolos, Ecce ego, inquit, 
vobiscum sum omnibus diebus usque ad consummationem saeculi[17]. Ergo post 
consummationem saeculi a discipulis suis Dominus abscedet, et tunc quando 
in duodecim soliis judicaturi sunt duodecim tribus Israel[18], Domini consortio 
fraudabuntur? Paulus quoque apostolus Corinthiis scribens: Primitiae, ait, 
Christus: deinde hi qui sunt Christi, qui in adventu ejus crediderunt: 
deinde finis, cum tradiderit regnum Deo et Patri, cum destruxerit omnem 
principatum et omnem potestatem et virtutem. Oportet enim illum regnare, 
donec ponat omnes inimicos sub pedibus ejus, omnia enim sub pedibus ejus 
subjecit[19]. Esto, de homine dictum sit, non negamus de eo qui passus
______________________________________________________________________
est crucem, qui postea sedere jubetur a dextris. Quid sibi vult hoc quod 
ait, Oportet enim illum regnare, donec ponat omnes inimicos sub pedibus 
ejus? Numquid tamdiu regnaturus est Dominus, donec incipiant esse inimici 
sub pedibus ejus; et postquam illi sub pedibus fuerint, regnare desistet: 
cum utique tunc magis regnare incipiet, cum inimici coeperint esse sub 
pedibus? David quoque in quarto graduum psalmo: Sicut oculi ancillae in 
manibus dominae suae, ita oculi nostri ad Dominum Deum nostrum, donec misereatur 
nostri[20]. Ergo tamdiu Propheta oculos habebit ad Dominum, quamdiu misericordiam 
impetret, et post impetratam misericordiam, oculos torquebit in terram? 
Qui in alio loco dicit: Oculi mei defecerunt in salutare tuum, et
______________________________________________________________________
in verbum justitiae tuae[21]. Poteram super hoc innumerabilia exempla congerere, 
et omnem lacessentis procacitatem, testimoniorum nube celare; verum adhuc 
pauca subjiciam, ut his similia ipse sibi lector inveniat.
          7.
          Loquitur in Genesi sermo divinus: Et tradiderunt Jacob deos alienos, 
qui erant in manibus eorum,
______________________________________________________________________
et inaures quae erant in auriculis eorum. Et abscondit ea Jacob subter 
terebinthum, quae est in Sichimis, et perdidit ea usque in hodiernum diem[22]. 
212 Item in fine Deuteronomii: Et defunctus est Moyses servus Domini in 
terra Moab per verbum Domini, et sepelierunt eum in Geth, prope domum Phegor, 
et nemo scit sepulcrum ejus usque in diem istum[23]. Certe hodiernus dies 
illius temporis aestimandus est, quo historia ipsa contexta est, sive Moysen 
dicere volueris auctorem Pentateuchi, sive Ezram ejusdem instauratorem 
operis, non recuso. Nunc hoc quaeritur, an id quod dictum est, usque in 
diem istum, ad illam referatur aetatem, qua libri editi sive conscripti 
sunt. Doceat igitur post illam diem tot jam annorum usque ad
______________________________________________________________________
nos voluminibus exactis, aut idola, quae sub terebintho condita fuerant, 
reperta, aut Moysi tumulum investigatum, quia obnixe asserit, post donec 
et usque, esse incipere, quod tamdiu non fuit quamdiu usque compleretur 
et donec. Quin potius animadvertat Scripturae sanctae idioma, et nobiscum, 
in quo haesitabat, intelligat ea, de quibus posset ambigi, si non fuissent 
scripta, signari, caetera vero nostrae intelligentiae derelinqui. Si enim 
adhuc recenti tempore, viventibus his qui viderant Moysen, sepulcrum ejus 
potuit ignorari, multo magis tot saeculis praetereuntibus. Juxta quod et 
illud intelligitur de Joseph, Evangelistam id indicasse, de quo scandalum 
poterat moveri, non eam cognitam esse a vito suo usque ad partum, ut multo 
magis intelligeremus cognitam
non fuisse post partum, a qua tunc se abstinuit, cum adhuc de visione poterat 
fluctuare.
          8.
          Ad summam, illud requiro, quare se abstinuerit Joseph usque ad 
partus diem. Respondebit utique, quia Angelum audierit dicentem: Quod enim 
in ea natum est, de Spiritu sancto est[24]. Ad quod nos inferimus, et certe 
audierat, Joseph, fili David, ne timeas accipere Mariam uxorem tuam[25]. 
Prohibitum ei fuerat, ne relinqueret, ne adulteram existimaret uxorem. 
Numquid et a congressu conjugis separatus fuerat, cum utique ne separaretur 
magis fuisset admonitus? Et audebat, inquit, vir justus, Dei in utero audiens 
filium, de uxoris coitu cogitare? Pulchre. Qui ergo somnio tantum credidit, 
ut uxorem non 213 auderet attingere:
______________________________________________________________________
is postquam pastorum voce cognoverat, Angelum Domini venisse de coelis, 
et dixisse ad eos: Nolite timere; ecce evangelizo vobis gaudium magnum, 
quod erit omni populo, quia natus est vobis hodie Salvator, qui est Christus 
Dominus in civitate David[26]; et cum eo laudes militiae concinuisse coelestis: 
Gloria in excelsis Deo, et super terram pax
______________________________________________________________________
hominibus bonae voluntatis: qui Simeonem justum inter amplexus parvuli 
viderat praedicantem, Nunc dimittis servum tuum, Domine, secundum verbum 
tuum in pace: quia viderunt oculi mei salutare tuum[27]: qui Annam prophetissam, 
Magos, stellam, Herodem, Angelos viderat; qui, inquam, miracula tanta cognoverat, 
Dei templum, Spiritus sancti sedem, Domini sui matrem audebat attingere? 
Et certe Maria conservabat omnia verba haec, conferens in corde suo[28]. 
Ac ne impudenter [ Al. imprudenter] neges, ista ignorasse Joseph: Et erant, 
inquit Lucas, pater illius, et mater admirantes super his, quae dicebantur 
de eo. Licet tu mira impudentia haec in Graecis codicibus falsata contendas, 
quae non solum omnes pene Graeciae Tractatores in suis
______________________________________________________________________
voluminibus reliquerunt; sed nonnulli quoque e Latinis, ita ut in Graecis 
habetur, assumpserint. Nec necesse est nunc de exemplariorum varietate 
tractare, cum omne et veteris et novae Scripturae instrumentum in Latinum 
sermonem exinde translatum sit, et multo purior manare credenda sit fontis 
unda, quam rivi.
          7.
          Helvidius. -- « Haec, ais, apud me nugae sunt. et argumentationes 
superfluae, et disputatio magis curiosa, quam vera. Numquid non potuit 
Scriptura dicere: Et accepit uxorem suam, et non fuit amplius ausus contingere 
eam[29]: sicut de Thamar dixit et Juda? Aut defuerunt Matthaeo verba quibus 
id quod intelligi volebat, posset effari? Non cognovit, inquit, eam donec 
peperit filium (Matth. I,
______________________________________________________________________
25). Post partum ergo cognovit, cujus cognitionem ad partum usque distulerat. 
»
          8.
          Hieronymus. --Si tam contentiosus es, jam nunc tua mente superaberis. 
Nolo mihi aliquod inter partum et coitum tempus interseras. 214 Nolo dicas: 
Mulier quaecumque concepit et peperit masculum, immunda erit septem diebus, 
secundum dies secessionis et purgationis suae immundata erit: et octavo 
die circumcidet carnem praeputii ejus, et triginta tribus diebus sedebit 
in sanguine puro, et omne sanctum non tanget, et reliqua[30]. Statim eam 
invadat Joseph: statim audiat per Jeremiam: Equi insanientes in feminas 
facti sunt mihi, unusquisque ad uxorem proximi sui hinniebat[31]. Alioqui 
quomodo stare poterit, Non cognovit eam, donec peperit filium:
______________________________________________________________________
si post purgationis tempus exspectat: si quadraginta rursum diebus tanto 
tempore dilata libido differtur? Polluatur cruore puerpera: obstetrices 
suscipiant parvulum vagientem: maritus lassam teneat uxorem. Sic incipiant 
nuptiae, ne Evangelista mentitus
sit. Sed absit, ut hoc de matre Salvatoris et viro justo sit aestimandum. 
Nulla ibi obstetrix: nulla muliercularum sedulitas intercessit. Ipsa pannis 
involvit infantem, ipsa et mater et obstetrix fuit. Et collocavit eum, 
inquit, in praesepio, quia non erat ei locus in diversorio[32]. Quae sententia 
et apocryphorum deliramenta convincit, dum Maria ipsa pannis involvit infantem; 
et Helvidii expleri non patitur voluptatem, dum in diversorio locus non 
fuit nuptiarum.
          9.
          Helvidius. --Verum quia jam satis abundeque respondimus ad id 
quod proposuerat, Antequam convenirent, et Non cognovit eam, donec peperit 
filium, ad tertiam veniendum est quaestionem, ut juxta disputationis ejus 
ordinem, etiam nostrae responsionis ordo
______________________________________________________________________
procedat. Vult enim alios quoque filios Mariam procreasse; et ex eo quod 
scriptum est: Ascendit autem Joseph in civitatem David, ut profiteretur 
cum Maria uxore sua praegnante. Factum est autem cum ibi essent, impleti 
sunt dies, ut pareret, et peperit filium suum primogenitum[33]: nititur 
approbare primogenitum non posse dici, nisi eum qui habeat et fratres: 
sicut unigenitus ille vocatur, qui parentibus solus sit filius.
          10.
          Hieronymus. --Nos autem ita definimus: Omnis unigenitus est primogenitus: 
non omnis primogenitus est unigenitus. Primogenitus est, non tantum post 
quem et alii: sed ante quem nullus. Omne, 215 inquit Dominus ad Aaron, 
quod aperit vulvam, ab omni carne quae offertur Domino, ab homine usque
______________________________________________________________________
ad pecus, tibi erunt: tantummodo pretiis redimant primogenita hominum, 
et primogenita pecorum immundorum[34]. Definivit sermo Dei, quid sit primogenitum, 
Omne, inquit, quod aperit vulvam. Alioqui si non est primogenitus, nisi 
is tantum, quem sequuntur fratres, tamdiu sacerdotibus primogenita non 
debentur quamdiu et alia fuerint procreata; ne forte partu postea non sequente, 
unigenitus sit, et non primogenitus. Redemptio, inquit, ejus erit ab uno 
mense, aestimatio quinque siclorum. Siclus, secundum siclum sanctuarii, 
viginti oboli sunt. Tantummodo primogenita vitulorum, et primogenita ovium, 
et primogenita caprarum non redimes, quia sancta sunt[35]. Cogit me sermo 
Dei, ut omne quod aperit vulvam, si de
______________________________________________________________________
mundis animalibus sit, Deo voveam; si de immundis, redimam: dans pretium 
sacerdoti. Possum respondere, et dicere. Quid me in unius mensis stringis 
articulo? Quid primogenitum vocas, quem an fratres sequantur, ignoro? Exspecta 
donec nascatur secundus.
Nihil debeo sacerdoti, nisi et ille fuerit procreatus, per quem is qui 
ante natus est, incipiat esse primogenitus. Nonne mihi ipsi apices loquentur, 
et me stultitiae redarguent, eum esse dictum primogenitum, qui aperiat 
vulvam, non qui habeat et fratres? Denique interrogo de Joanne, quem constat 
esse unigenitum, an et primogenitus fuerit? Utrumne et ipse secundum Legem, 
pro toto ei legi fuerit obnoxius? Ambigi non potest. Certe de Salvatore 
Scriptura sic loquitur: Cum expleti essent dies purgationis eorum, secundum 
Legem Moysi, duxerunt eum in Jerusalem, ut offerrent eum Domino: sicut 
scriptum est in Lege Domini: Quia omne masculinum adaperiens vulvam, sanctum 
Domino vocabitur, et ut darent hostias secundum quod dictum est in Lege 
Domini,
par turturum, aut duos pullos columbarum[36]. Si haec lex tantum ad primogenitos 
pertinet, primogenitum autem sequentes faciunt, non debuit lege primogeniti 
teneri, qui de sequentibus ignorabat. Sed quia tenetur lege primogeniti, 
etiam ille quem 216 fratres caeteri non sequuntur: colligitur eum primogenitum 
vocari, qui vulvam aperiat et ante quem nullus sit, non eum quem frater 
post genitus subsequatur. Moyses scribit in Exodo: Factum est autem circa 
mediam noctem et, Dominus percussit omne primogenitum in terra Aegypti, 
a primogenito Pharaonis, qui sedebat super thronum ejus, usque ad primogenitum 
captivae, quae est ad lacum, et omne primogenitum pecoris[37]. Responde 
mihi, Qui tunc ab exterminatore fuerant interempti, primogeniti
______________________________________________________________________
fuerunt an et unigeniti? Si primogeniti tantum illi vocantur, qui fratres 
habent, ergo ab internecione unigeniti liberati sunt. Si autem ut unigeniti 
caesi sunt, contra sententiam factum est, et inter primogenitos et unigeniti 
morerentur. Aut unigenitos liberabis a poena, et ridiculus eris: aut si 
confiteberis interfectos, ingratis obtinebimus, et unigenitos primogenitos 
appellari.
          11.
          Helvidii ultima propositio. --Extrema propositio fuit (licet 
id ipsum in primogenito voluerit ostendere), fratres Domini in Evangeliis 
nominari, ut ibi: Ecce mater ejus et fratres ejus stabant foris, quaerentes 
loqui cum eo[38]. Et alibi: Post haec descendit Capharnaum, ipse et mater 
ejus, et fratres
______________________________________________________________________
ejus[39]. Et ibi: Dixerunt ergo fratres ejus ad eum: Transi hinc, et vade 
in Judaeam, ut et discipuli tui videant opera tua quae facis. Nemo enim 
aliquid in occulto faciens, quaerit ipse in palam esse. Si haec facis, 
manifesta teipsum mundo[40]. Joanne desuper inferente: Neque enim fratres 
ejus tunc credebant in eum[41]. Item Marcus et Matthaeus: Et docebat eos 
in synagoga eorum in patria sua, ita ut stuperent, et dicerent: Unde huic 
omnis haec sapientia et virtutes? Nonne hic est fabri filius? nonne mater 
ejus dicitur Maria, et fratres ejus Jacobus et Joseph, et Simon et Judas, 
et sorores ejus omnes apud nos sunt[42]? Lucas quoque in Actibus Apostolorum 
ita refert: Hi omnes erant instantes unanimes in oratione cum mulieribus 
et Maria
______________________________________________________________________
matre Jesu, et fratribus ipsius[43]. Necnon et Paulus Apostolus in eadem 
historiae veritate pari voce concordat: Ascendi autem secundum revelationem, 
et neminem vidi, nisi Petrum et Jacobum fratrem Domini[44]. Et rursum in 
alio loco: 217 Numquid non habemus potestatem manducandi et bibendi? Numquid 
non habemus potestatem uxores circumducendi, sicut et caeteri Apostoli, 
et fratres Domini, et Cephas[45]? Et ne forte aliquis Judaeorum testimonium 
non admitteret, qui etiam nomina fratrum illius ediderunt, simili eos asserens 
[ Al. asseris] in fratribus errore deceptos, quo « in patre aestimando 
sunt lapsi, argute praecavit, et ait: Haec eadem vocabula ab Evangelistis 
in alio loco nominari, et eosdem esse fratres Domini, filios Mariae. » 
Matthaeus loquitur:
______________________________________________________________________
Erant autem ibi (haud dubium quin ante crucem Domini) et mulieres multae 
a longe spectantes, quae secutae fuerant Jesum a Galilaea, ministrantes 
illi. Inter quas erant Maria Magdalene, et Maria Jacobi, et Joseph mater, 
et mater filiorum Zebedaei[46]. Item Marcus: Erant autem et mulieres a 
longe aspicientes, inter quas erant Maria Magdalene, et Maria Jacobi minoris, 
et Joseph mater, et Salome[47]: ibique post modicum: Et aliae multae quae 
ascenderant cum eo in Jerusalem. Necnon et Lucas: Erant autem Maria Magdalene 
et Joanna, et Maria Jacobi, et caeterae cum eis[48].
          12.
          Hieronymus. --Haec idcirco replicavimus, ne
______________________________________________________________________
calumnietur et clamitet, ea quae pro se faciant, a nobis esse subtracta, 
et sententiam suam, non testimoniis Scripturarum, sed lubrica disputatione 
convulsam. « Ecce, inquit, Jacobus et Joseph filii Mariae, iidem quos Judaei 
fratres appellaverunt. Ecce Maria Jacobi minoris et Josetis mater. Minoris 
autem Jacobi, ad distinctionem majoris, 218 qui erat filius Zebedaei, sicut 
et in alio loco Marcus ponit: Maria autem Magdalene, et Maria Jacobi, et 
Josetis, viderunt ubi poneretur: et transacto sabbato, emerunt aromata, 
et venerunt ad monumentum. Et utique ait: Quam miserum erit et impium de 
Maria hoc sentire, ut cum aliae feminae curam sepulturae Jesu habuerint, 
matrem ejus dicamus absentem: aut alteram esse Mariam, nescio quam, confingamus: 
praesertim cum Evangelium
Joannis testetur praesentem eam illic fuisse, quando illam de cruce Dominus 
jam viduam, ut matrem Joanni commendabat. Aut numquid Evangelistae et falluntur 
et fallunt, ut eorum Mariam matrem dicerent, quos Judaei fratres Jesu esse 
dixerunt? »
          13.
          O furor caecus, et in proprium exitium mens vesana! Dicis ad 
crucem Domini matrem ejus fuisse praesentem, dicis Joanni discipulo ob 
viduitatem et solitudinem commendatam: quasi juxta te non haberet quatuor 
filios, et innumeras filias, quarum consortio frueretur? Viduam quoque 
nominas, quod Scriptura non loquitur. Et cum omnia Evangelistarum exempla 
proponas, solius tibi Joannis verba non placent. Dicis transitorie, ad 
crucem Domini
eam fuisse praesentem, ne consulto praeterisse videaris: et tamen quae 
cum illa mulieres fuerint, siles. Ignoscerem nescienti, nisi viderem consulto 
reticentem. Audi, itaque, Joannes quid dicat: Stabant autem juxta crucem 
Jesu mater ejus, et soror matris ejus Maria Cleophae, et Maria Magdalene[49]. 
Nulli dubium est, 219 duos fuisse Apostolos Jacobi vocabulo nuncupatos, 
Jacobum Zebedaei, et Jacobum Alphaei. Istum, nescio quem minorem Jacobum, 
quem Mariae filium, nec tamen matris Domini Scriptura commemorat, Apostolum 
vis esse, an non? Si Apostolus est, Alphaei filius erit; et credet in Jesum; 
et non erit de illis fratribus, de quibus, scriptum est: Neque enim tunc 
fratres ejus credebant in eum. Si non est Apostolus, sed
______________________________________________________________________
tertius nescio quis Jacobus, quomodo est frater Domini
putandus, et quomodo tertius ad distinctionem majoris appellabitur minor, 
cum major et minor, non inter tres, sed inter duos soleant praebere distantiam; 
et frater Domini Apostolus sit, Paulo dicente: Deinde post triennium veni 
Jerusalem videre Petrum, et mansi apud illum diebus quindecim. Alium autem 
Apostolorum vidi neminem, nisi Jacobum fratrem Domini[50]? Et in eadem 
Epistola: Et cognita gratia, quae data est mihi, Petrus et Jacobus et Joannes, 
qui videbantur columnae esse[51]. Ne autem hunc putes Jacobum filium Zebedaei, 
lege Actus Apostolorum. Jam ab Herode fuerat interemptus. Restat conclusio, 
ut Maria ista quae Jacobi minoris scribitur mater, fuerit uxor Alphaei, 
et soror Mariae matris Domini, quam Mariam Cleophae Joannes Evangelista
______________________________________________________________________
cognominat, sive a patre, sive gentilitate familiae aut quacumque alia 
causa ei nomen imponens. Si [ Al. Sin] autem inde tibi alia atque alia 
videtur, quod alibi dicatur: Maria Jacobi minoris mater: et hic Maria Cleophae 
[Al. Cleophe]: disce Scripturae consuetudinem, eumdem hominem diversis 
nominibus nuncupari. Raguel socer Moysi, et Jethro dicitur. Gedeon, nullis 
causis immutati nominis ante praemissis, subito Jerobaal legitur. Ozias 
rex Juda, vicissim Azarias vocatur. Mons Thabor, Itabyrium dicitur. Rursum 
Hermon Phoenices cognominant Sanior, et Amorraeus cognominat eum Sanir. 
Eadem coeli plaga tribus nominibus appellatur, Nageb, Theman, Darom, lege 
Ezechiel. Petrus, et Simon dicitur, et Cephas. Judas zelotes, in alio Evangelio 
220 Thaddaeus
dicitur: multaque alia quae ad exemplum horum pertinent ipse sibi de omnibus 
Scripturis lector poterit congregare.
          14.
          Nunc illud est quod conamur ostendere, quemadmodum fratres Domini 
appellentur filii materterae ejus, Mariae, qui antea non credentes, postea 
crediderunt. Licet fieri potuerit, ut uno statim credente, alii diu increduli 
fuerint, et hanc fuisse matrem Jacobi et Josetis, id est, Mariam Cleophae 
uxorem Alphaei, et hanc dictam Mariam Jacobi minoris. Quae si esset mater 
Domini, magis eam, ut in omnibus locis, matrem illius appellasset, et non 
aliorum dicendo matrem, alterius voluisset intelligi. Verum in hac parte 
contentiosum funem non traho, alia fuerit Maria Cleophae, alia Maria Jacobi 
et Josetis,
dummodo constet, non eamdem Mariam Jacobi et Josetis
esse, quam matrem Domini. Et unde, ais, fratres Domini dicti sunt, qui 
non erant fratres? Jam nunc doceberis, quatuor modis in Scripturis divinis 
fratres dici, natura, gente, cognatione, affectu. Natura, Esau, Jacob, 
duodecim Patriarchae, Andreas et Petrus, Jacobus et Joannes. Gente, qua 
omnes Judaei inter se fratres vocantur, ut in Deuteronomio: Si autem emeris 
fratrem tuum, qui est Hebraeus, vel quae est Hebraea, serviet tibi sex 
annis: et septimo anno dimittes eum liberum abs te[52]. Et in eodem: Constituendo 
constitues super te principem, quem elegerit Dominus Deus tuus, eum qui 
ex fratribus tuis sit. Non enim poteris constituere super te hominem alienigenam, 
quia [Fort. qui] non est frater tuus[53]. Et rursum: Ne viso vitulo
______________________________________________________________________
fratris tui, vel ove ejus errantibus per viam, negligas ea: Reversione 
reduces ea fratri tuo. Quod si non appropinquat tibi frater tuus, neque 
noveris eum, colliges ea intra domum tuam: et erunt tecum donec quaerat 
ea frater tuus, et reddes ei[54]. Et Apostolus Paulus, Optabam, inquit, 
ego ipse anathema esse a Christo pro fratribus meis, cognatis secundum 
carnem, qui sunt Israelitae[55]. Porro cognatione fratres vocantur, qui 
sunt de una familia, id est, patria: quas Latini 221 paternitates interpretantur; 
cum ex una radice multa generis turba diffunditur, ut in Genesi. Dixit 
autem Abraham ad Lot: Non sit rixa inter me et te, et inter pastores meos 
et pastores tuos, quia homines fratres nos sumus. Ibique, et elegit sibi 
Lot regionem Jordanis,
______________________________________________________________________
et elevavit Lot ab Oriente, et discesserunt unusquisque a fratre suo[56]. 
Et certe Lot non est frater Abrahae, sed filius fratris ejus Aram. Thara 
quippe genuit Abraham et Nachor et Aram: et Aram genuit Lot. Et rursum: 
Abraham autem erat annorum septuaginta quinque, cum exiret de Charan. Et 
sumpsit Abraham Saram uxorem suam, et Lot filium fratris sui[57]. Quod 
si adhuc dubitas fratrem, fratris filium nuncupari, accipe exemplum. Cum 
autem audisset Abraham, quia captivus ductus est Lot frater suus, numeravit 
vernaculos suos trecentos decem et octo[58]. Et cum caedem nocturni impetu 
descripsisset, adjecit: Et reduxit omnem equitatum Sodomorum, et Lot fratrem 
suum revocavit
______________________________________________________________________
[59]. Sufficiebant haec ad ea quae diximus approbanda. Sed ne in aliquo 
cavilleris, et te quasi lubricus anguis evolvas, testimoniorum stringendus 
es vinculis, ne querulus sibiles, et dicas, te magis argumentationibus 
tortuosis, quam Scripturarum veritate superatum. Jacob, Isaac filius ac 
Rebeccae, cum fratris insidias metuens, Mesopotamiam perrexisset, accessit 
et devolvit lapidem ab ore putei, et adaquavit oves Laban fratris matris 
suae[60]. Et osculatus est Jacob Rachel, et exclamans voce sua, ploravit, 
et indicavit Rachel, quia frater est patris ejus, et quia filius Rebeccae 
est[61]. Ecce et hic eadem lege qua supra, frater, sororis filius appellatur. 
Et iterum: Dixit autem Laban ad Jacob: Quoniam frater meus es, non servies 
mihi
______________________________________________________________________
gratis[62]. Dic mihi, quae sit merces tua. Expletis itaque viginti annis, 
cum ignorante socero, uxoribus filiisque comitatus reverteretur ad patriam, 
consecutus est 222 eum Laban in monte Galaad. Et cum idola quae Rachel 
occultabat quaesita non invenisset in sarcinis, respondit Jacob, et dixit 
ad Laban: Quae culpa mea est, et quod delictum meum, quod persecutus es 
me? et quare scrutatus es omnia vasa mea? Quid invenisti de omnibus tuis? 
Pone hic in conspectu fratrum tuorum et fratrum meorum: et redarguent inter 
nos duos[63]. Responde, qui sint isti fratres Jacob et Laban, qui tunc 
fuerant in praesenti. Esau certe frater Jacob absens erat, et Laban filius 
Bathuel fratres, excepta sorore Rebecca, non habuit.
______________________________________________________________________
          15.
          Innumerabilia sunt istiusmodi, libris inserta divinis. Sed ne 
longum faciam, ad extremam divisionis partem revertar, id est, et affectu 
fratres dici, qui in duo scinditur, in spiritale et in commune. In spiritale, 
quia omnes Christiani fratres vocamur, ut ibi: Ecce quam bonum et quam 
jucundum habitare fratres in unum[64]. Et in alio psalmo Salvator: Narrabo, 
inquit, nomen tuum fratribus meis[65]. Et alibi: Vade dic fratribus meis[66]. 
Porro in commune, quia omnes ex uno patre nati, pari inter nos germanitate 
conjungimur. Dicite, ait, his qui oderunt vos, fratres nostri estis[67]. 
Et Apostolus ad Corinthios: Si quis frater nominatur fornicator,
______________________________________________________________________
aut avarus, aut idolis serviens, aut maledicus, aut ebriosus, aut rapax, 
cum ejusmodi nec cibum sumere[68], et caetera his similia. Interrogo nunc, 
juxta quem modum fratres Domini in Evangelio intelligas appellari. Juxta 
naturam? Sed Scriptura non dicit, nec Mariae eos vocans filios, nec Joseph. 
Juxta gentem? Sed absurdum est, ut pauci ex Judaeis vocati sint fratres, 
quum omnes qui ibi erant hac lege Judaei, fratres potuerint appellari. 
Juxta affectum humani juris ac spiritus? Verum si sic, qui magis fratres 
quam Apostoli, quos docebat intrinsecus, quos matres vocabat et fratres? 
Aut si omnes quia homines, fratres, 223 stultum fuit nuntiari quasi proprium 
Ecce fratres tui quaerentes [Al. quaerunt] te; cum generaliter omnes homines 
hoc jure sint fratres. Restat igitur, ut juxta superiorem
______________________________________________________________________
expositionem fratres eos intelligas appellatos, cognatione, non affectu; 
non gentis privilegio, non natura. Quomodo Lot Abrahae, quomodo Jacob Laban 
est appellatus frater, quomodo et filiae Salphaad accipiunt Clerum inter 
fratres suos, quomodo et Abraham ipse Saram sororem suam habuit uxorem. 
Etenim ait, Vere soror mea est de patre, sed non de matre[69], id est, 
fratris est filia, non sororis. Alioqui quale est, ut Abraham vir justus, 
patris sui filiam conjugem sumpserit, cum in primis hominibus propter aurium 
sanctitatem idipsum Scriptura non nominet, malens intelligi, quam proferri; 
et Deus lege postea sanciat, ac minetur: Qui acceperit sororem suam de 
patre suo, vel de matre
______________________________________________________________________
sua, et viderit turpitudinem ejus, et ipsa viderit turpitudinem illius, 
opprobrium est: et exterminabuntur coram filiis generis sui. Turpitudinem 
sororis suae detexit, peccatum suum recipiet[70].
          16.
          Imperitissime hominum, ista non legeras, et toto Scripturarum 
pelago derelicto, ad injuriam Virginis tuam rabiem contulisti, in exemplum 
ejus
______________________________________________________________________
quem fabulae ferunt, cum vulgo esset ignotus, et nihil boni posset facinoris 
excogitare, quo nobilis fieret, Dianae incendisse templum; et nullo prodente 
sacrilegium, fertur ipse in medium processisse, clamitans sese incendium 
subjecisse: sciscitantibus Ephesi principibus, quam ob causam hoc facere 
voluisset, respondisse: Ut quia bene non poteram, male omnibus innotescerem. 
Et hoc quidem Graeca narrat historia. Tu vero templum 224 Dominici corporis 
succendisti, tu contaminasti sanctuarium Spiritus Sancti, ex quo vis quadrigam 
fratrum, et sororum processisse congeriem. Denique cum Judaeis voce sociata, 
dicis: Nonne hic est fabri filius? Nonne mater ejus dicitur Maria, et fratres 
ejus Jacobus, et Joses, et Simon, et Judas, et sorores omnes apud nos sunt 
(Matth.
XIII, 55, et Marc. VI, 3)? Omnes, nisi de turba, non dicitur. Quis, te 
oro, ante hanc blasphemiam noverat, quis dupondii supputabat? Consecutus 
es quod volebas, nobilis es factus in scelere. Ego ipse qui contra te scribo, 
cum in eadem tecum Urbe consistam albus, ut aiunt, aterve sis, nescio. 
Praetermitto vitia sermonis, quibus omnis liber tuus scatet. Taceo ridiculum 
exordium. O tempora! o mores! Non quaero eloquentiam; quam ipse non habens, 
in fratre Craterio requisisti. Non, inquam, flagito linguae nitorem, animae 
quaero puritatem. Apud Christianos enim soloecismus est magnus et vitium, 
turpe quid vel narrare, vel facere. Ad calcem venio, et te cornuta interrogatione 
concludo, sicque tecum agam, quasi superius nihil egerim: Eodem modo
dictos esse fratres Domini, quo Joseph dictus est pater, Ego, inquit, et 
pater tuus, dolentes quaerebamus te[71]. Mater haec loquitur, non Judaei. 
Et ipse Evangelista referens: Et erant pater et mater illius admirantes 
super his quae dicebantur de eo[72], et his similia, quae jam enumeravimus, 
in quibus parentes vocantur. Ac ne forte de exemplariorum
______________________________________________________________________
varietate causeris, quia tibi stultissime persuasisti Graecos codices esse 
falsatos, ad Joannis Evangelium venio, in quo planissime scribitur: Invenit 
Philippus Nathanael, et ait illi: Quem scripsit Moyses in Lege, et Prophetae, 
invenimus Jesum filium Joseph a Nazareth[73]. Certe 225 hoc in tuo codice 
continetur. Responde mihi, quomodo Jesus sit filius Joseph, quem constat 
de Spiritu sancto esse procreatum? Vere Joseph pater fuit? Quamvis sis 
hebes, dicere non audebis? An putabatur? Eodem modo aestimentur et fratres, 
quo aestimatus est et pater.
          17.
          Sed quoniam jam e cautibus et confragosis locis enavigavit oratio, 
pandenda sunt vela, et in epilogos illius irruendum, in quibus sciolus 
sibi visus, Tertullianum in testimonium vocat, et Victorini
______________________________________________________________________
Petabionensis episcopi verba proponit. Et de Tertulliano quidem nihil amplius 
dico, quam Ecclesiae hominem non fuisse. De Victorino vero id assero, quod 
et de Evangelistis, fratres eum dixisse Domini, non filios Mariae. Fratres 
autem eo sensu, quem superius exposuimus, propinquitate, non natura. Verum 
nugas terimus, et fonte veritatis omisso, opinionum rivulos consectamur. 
Numquid non possum tibi totam veterum Scriptorum seriem commovere: Ignatium, 
Polycarpum, Irenaeum, Justinum Martyrem, multosque alios apostolicos et 
eloquentes
viros, qui adversus Ebionem, et Theodotum, Byzantium, Valentinum, haec 
eadem sentientes, plena sapientiae volumina conscripserunt? Quae si legisses 
aliquando, plus saperes. Sed melius puto breviter ad singula respondere, 
quam diutius immorando, volumen extendere. 226
          18.
          In illud nunc impetum facio, in quo tu virginitatem et nuptias 
comparando, disertus esse voluisti. Risimus in te proverbium, Camelum vidimus 
saltitantem. Dicis: « Numquid meliores sunt virgines Abraham, Isaac, et 
Jacob, qui habuere conjugia? Numquid non quotidie Dei manibus, parvuli 
finguntur in ventribus, ut merito erubescere debeamus, Mariam nupsisse 
post partum? Quod si hoc illis turpe videtur, superest ut non credant, 
etiam Deum per genitalia virginis natum. Turpius est enim juxta
eos, Deum per virginis pudenda genitum, quam virginem suo viro nupsisse 
post partum. » Junge si libet et alias naturae contumelias, novem mensibus 
uterum insolescentem, fastidia, partum, sanguinem, pannos. Ipse tibi describatur 
infans, tegmine membranorum solito convolutus. Ingerantur dura praesepia, 
vagitus parvuli, octavae diei circumcisio, tempus purgationis, ut probetur 
immundus. Non erubescimus, non silemus. Quanto sunt humiliora quae pro 
me passus est, tanto plus illi debeo. Et cum omnia replicaveris, cruce 
nihil contumeliosius proferes:
quam profitemur, et credimus, et in qua de hostibus triumphamus.
          19.
          Sed ut haec quae scripta sunt, non negamus, ita ea quae non sunt 
scripta, renuimus. Natum Deum esse de Virgine 227 credimus, quia legimus. 
Mariam nupsisse post partum, non credimus, quia non legimus. Nec hoc ideo 
dicimus, quo nuptias condemnemus, ipsa quippe virginitas fructus est nuptiarum: 
sed quod nobis de sanctis viris temere aestimare nihil liceat. Possumus 
enim hac aestimatione possibilitatis contendere, plures quoque uxores habuisse 
Joseph, quia plures habuerit Abraham, plures habuerit Jacob; et de his 
esse uxoribus fratres Domini, quod plerique non tam pia quam audaci temeritate 
confingunt. Tu dicis Mariam virginem non
permansisse: ego mihi plus vindico, etiam ipsum Joseph virginem fuisse 
per Mariam, ut ex virginali conjugio virgo filius nasceretur. Si enim in 
virum sanctum fornicatio non cadit, et aliam eum uxorem habuisse non scribitur: 
Mariae autem, quam putatus est habuisse, custos potius fuit, quam maritus: 
relinquitur, virginem eum mansisse cum Maria, qui pater Domini meruit appellari.
          20.
          Et quia de comparatione virginitatis et nuptiarum sum aliqua 
dicturus, obsecro lecturos ne me putent nuptiis detraxisse in virginum 
laude, et aliquam fecisse distantiam inter sanctos veteris Testamenti et 
novi, id est, inter eos qui habuere conjugia, et hos qui a complexu mulierum 
penitus recesserunt, verum pro conditione temporum alii eos tunc subjacuisse
sententiae, et alii nos, in quos fines saeculorum decurrerunt. Quamdiu 
lex illa permansit: Crescite, et multiplicamini, et replete terram[74]; 
et, Maledicta sterilis, quae non parit semen in Israel[75], nubebant omnes, 
et nubebantur, et derelictis parentibus, fiebant una caro. Quando vero 
vox illa pertonuit: Tempus breviatum est: reliquum est, ut et qui habent 
uxores, sic sint, quasi non habeant; adhaerentes Domino, unus cum eo efficimur 
spiritus[76]. Et quare? Quia qui sine uxore est, cogitat ea quae Dei sunt, 
quomodo placeat Deo. Qui autem cum uxore est, sollicitus est, quae sunt 
hujus mundi, quomodo placeat uxori. Et divisa est mulier, et virgo: quae 
non est nupta, cogitat quae sunt Dei, ut sit sancta corpore et spiritu. 
Nam quae nupta est, cogitat,
______________________________________________________________________
quae sunt mundi, quomodo placeat viro[77]. Quid oblatras? quid repugnas? 
Vas electionis haec loquitur, 228 Divisa est, dicens, mulier, et virgo. 
Vide quantae felicitatis sit, quae et nomen sexus amiserit. Virgo jam mulier 
non vocatur. Quae non est nupta, cogitat quae sunt Domini, ut sit sancta 
corpore et spiritu. Virginis definitio, sanctam
______________________________________________________________________
esse corpore et spiritu; quia nihil prosit carnem habere virginem, si mente 
quis nupserit. Quae vero nupta est, cogitat quae sunt mundi, quomodo placeat 
viro. Idem tu putas esse diebus et noctibus vacare orationi, vacare jejuniis; 
et ad adventum mariti expolire faciem, gressum frangere, simulare blanditias? 
Illa hoc agit, ut turpior appareat, et naturae bonum infuscet injuria. 
Haec ad speculum pingitur, et in contumeliam artificis conatur pulchrior 
esse quam nata est. Inde infantes garriunt, familia perstrepit, liberi 
ab osculis et ab ore dependent, computantur sumptus, impendia praeparantur. 
Hinc cocorum accincta manus carnes terit, hinc textricum turba commurmurat: 
nuntiatur interim vir venisse cum sociis. Illa ad hirundinis modum lustrat 
universa
penetralia, si torus rigeat, si pavimenta verrerint, si ornata sint pocula, 
si prandium praeparatum. Responde, quaeso, inter ista ubi sit Dei cogitatio? 
Et hae felices domus? Caeterum ubi tympana sonant, tibia clamitat, lyra 
garrit, cymbalum concrepat, quis ibi Dei timor? Parasitus in contumeliis 
gloriatur: ingrediuntur expositae libidinum victimae, et tenuitate vestium 
nudae impudicis oculis ingeruntur. His infelix uxor, aut laetatur, et perit: 
aut offenditur, et maritus in jurgia concitatur. Hinc discordia, seminarium 
repudii. Aut si aliqua invenitur domus, in qua ista non fiant, quae rara 
avis est; tamen ipsa dispensatio domus, liberorum educatio, necessitates 
mariti, correctio servulorum, quam a Dei cogitatione non avocent? Defecerunt, 
inquit
Scriptura, Sarae muliebria[78]: post quod dicitur ad Abraham: Omnia quaecumque 
dicit tibi Sara, audi vocem ejus[79]. Quae non est in partus anxietatibus 
et dolore, quae deficientibus menstrui cruoris officiis, mulier esse desiit, 
a Dei maledictione fit libera: nec est ad virum conversio ejus, sed e contrario 
vir subjicitur ei, et Domini ei voce praecipitur: 229 Omnia quaecumque 
tibi dicit Sara, audi vocem ejus[80]: et sic incipiunt vacare orationi. 
Quia quamdiu in conjugio debitum solvitur, orandi praeteritur instantia.
          21.
          Non negamus viduas, non negamus maritatas [ Al. maritas], sanctas 
mulieres inveniri; sed quae uxores esse desierint, quae in ipsa necessitate 
conjugii virginum imitentur castitatem. Hoc est,
______________________________________________________________________
quod Apostolus breviter, Christo in se loquente, testatus est: Innupta 
cogitat quae Dei sunt, quomodo placeat Deo: nupta vero cogitat quae sunt 
mundi, quomodo placeat viro[81]: nobis super hoc campum intelligentiae 
derelinquens. Neque tamen alicui necessitatem imponit aut laqueum, sed 
id quod honestum est, suadet, volens omnes esse sicut
______________________________________________________________________
seipsum. Et quamquam de virginitate praeceptum Domini non habeat: quia 
ultra homines est; et quodammodo impudentis erat, adversum naturam cogere, 
alioque modo dicere, Volo vos esse, quod Angeli sunt: unde et virgo majoris 
est mercedis, dum id contemnit, quod si fecerit, non delinquit; nihilominus 
in cohaerentibus infert: Consilium autem do, tamquam misericordiam consecutus 
a Domino, ut sim fidelis. Existimo ergo hoc bonum esse propter instantem 
necessitatem; quia bonum est homini sic esse. Quae est ista necessitas? 
Vae praegnantibus et nutrientibus in illa die[82]. Ideo silva succrescit, 
ut postea recidatur. Ideo ager seritur, ut metatur. Jam plenus est orbis, 
terra nos non capit. Quotidie bella 230 nos secant, morbi subtrahunt, naufragia 
absorbent, et nihilominus de
______________________________________________________________________
terminis litigamus? De hoc numero sunt illi, qui Agnum sequuntur[83], qui 
vestimenta sua non coinquinaverunt, virgines enim permanserunt. Observa 
quid significet, coinquinaverunt. Ego non audeo exponere, ne Helvidius 
calumnietur. Quod autem ais
______________________________________________________________________
quasdam esse virgines tabernarias; ego tibi plus dico, esse in his et adulteras, 
et, quo magis mireris, clericos esse caupones, et monachos impudicos. Sed 
quis non statim intelligat, nec tabernariam virginem, nec adulterum monachum, 
nec clericum posse esse cauponem? Numquid virginitatis [ Al. virginitas] 
est culpa, si simulator virginitatis in crimine est? Ego certe, ut aliis 
personis praetermissis ad Virginem veniam: quae institorias exercet artes, 
nescio an corpore, quod scio, spiritu virgo non permanet.
          22.
          Rhetoricati sumus, et in morem declamatorum, paululum lusimus. 
Tu nos, Helvidi, coegisti, qui jam Evangelio coruscante, ejusdem vis esse 
gloriae virgines et maritatas [ Al. maritas]. Et quia arbitror te veritate 
superatum, ad detractionem vitae
meae et ad maledicta converti (solent enim hoc et mulierculae facere, quae 
victoribus dominis male optant in angulis), illud dico praeveniens, gloriae 
mihi fore tua convicia, cum eodem quo Mariae detraxisti, ore me laceres, 
et caninam facundiam servus Domini pariter experiatur et mater.