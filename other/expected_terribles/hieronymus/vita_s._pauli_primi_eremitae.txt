######################################################################
        Vita S. Pauli primi eremitae
S. Pauli, a quo primum eremus habitari coepta, vitam, dejecto nonnihil 
stylo propter simpliciores, enarrat: ostenditque illum 16 circiter annos 
natum, eremum petiisse sub Decio et Valeriano, ut saevientem in Christianos 
persecutionem declinaret, in eaque annis degisse XCVIII mira abstinentia 
ac sanctitate, usquequo a magno Antonio divinitus admonito, visitatus, 
diem ultimum oppetiit. Historiam cognomini Paulo seni Concordiensi inscribit.
        1 PROLOGUS.
          1.
          Inter multos saepe dubitatum est, a quo potissimum Monachorum 
eremus habitari coepta sit. Quidam enim altius repetentes, a beato Elia 
et Joanne sumpsere principium: quorum et Elias plus nobis videtur fuisse, 
quam Monachus: et Joannes 2 ante prophetare coepisse, quam natus sit. Alii 
autem, in quam opinionem vulgus omne consentit. asserunt Antonium hujus 
propositi caput, quod ex parte verum est: non enim tam ipse ante omnes 
fuit, quam ab eo omnium incitata sunt studia. Amathas vero et Macarius, 
discipuli Antonii, e quibus superior magistri corpus sepelivit, etiam nunc 
affirmant, Paulum quemdam
Thebaeum principem istius rei fuisse, non 3 nominis; quam opinionem nos 
quoque probamus. Nonnulli haec et alia prout voluntas tulit, jactitant: 
subterraneo specu crinitum calcaneo tenus hominem fuisse, et multa quae 
persequi otiosum est incredibilia fingentes. Quorum quia impudens mendacium 
fuit, ne refellenda quidem sententia videtur. Igitur quia de Antonio tam 
Graeco quam Romano stylo diligenter memoriae traditum est, pauca de Pauli 
principio et fine scribere disposui: magis quia res omissa erat, quam fretus 
ingenio. Quomodo autem in media aetate vixerit, et quas Satanae pertulerit 
insidias, nulli hominum compertum habetur.
        INCIPIT VITA.
          2.
          Decius et Valerianus Christianorum persecutores. -- Sub Decio 
et Valeriano persecutoribus, quo tempore Cornelius Romae, Cyprianus Carthagine, 
felici cruore martyrium pertulerunt, multas apud Aegyptum et Thebaidem 
Ecclesias, tempestas saeva populata est. Voti tunc Christianis erat, pro 
[ Veron. eo] Christi nomine gladio percuti [ Veron. perpeti]. Verum hostis 
callidus tarda ad mortem supplicia conquirens animas cupiebat jugulare, 
non corpora. Et ut ipse, qui ab ipso passus est, Cyprianus ait: Volentibus 
mori, non permittebatur occidi. Cujus ut crudelitas notior fiat, duo memoriae 
causa exempla subjicimus.
          3.
          Duo Martyres insignes. --Perseverantem in fide
Martyrem, et inter eculeos laminasque victorem, jussit melle perungi, et 
sub ardentissimo sole, religatis manibus post tergum reponi, scilicet ut 
muscarum aculeis cederet, qui ignitas sartagines ante superasset. Alium 
juvenili aetate florentem, in amoenissimos hortulos praecepit [ Al. adduci] 
abduci. 4 Ibique inter lilia candentia et rubentes rosas, cum leni juxta 
murmure aquarum serperet rivus, et molli sibilo arborum folia ventus praestringeret 
[ Al. stringeret], super exstructum plumis lectum resupinari, et ne se 
inde posset excutere, blandis sertorum nexibus irretitum relinqui. Quo 
cum, recedentibus cunctis, meretrix speciosa venisset, coepit delicatis 
stringere colla [ Al. collum] complexibus: et, quod
dictu quoque scelus est, manibus attrectare [ Al. obtrectare] virilia: 
ut corpore in libidinem concitato, se victrix impudica superjaceret. Quid 
ageret miles Christi, et quo se verteret, nesciebat. Quem tormenta non 
vicerant, superabat voluptas. Tandem coelitus inspiratus, praecisam mordicus 
linguam in osculantis se faciem exspuit; ac sic libidinis sensum succedens 
doloris magnitudo superavit [ Al. occupavit et praeripuit. Ms. Veron. calcavit].
          4.
          Pauli dotes et eruditio. --Per idem ergo tempus quo talia gerebantur 
apud inferiorem Thebaidam, cum sorore jam viro tradita, post mortem [ Al. 
morte] amborum parentum in haereditate locupleti, Paulus relictus est annorum 
circiter sexdecim, litteris tam Graecis quam Aegyptiacis apprime [ Ms. 
Ver. adplene]
eruditus, mansueti animi, Deum valde amans. Et cum persecutionis procella 
detonaret, in villam remotiorem et secretiorem secessit. Verum quid pectora 
humana non cogit [ Ms. Ver. cogis] Auri sacra fames[1]? sororis maritus 
cepit prodere velle, quem celare debuerat. Non illum uxoris lacrymae, ut 
assolet: non communio sanguinis, non spectans cuncta ex alto Deus, ab scelere 
revocavit [ Ms. Ver. revocaverunt]. Aderat, instabat, crudelitate quasi 
pietate utebatur. 5
          5.
          Furtiva monetae officina. --Quod ubi prudentissimus adolescens 
intellexit, ad montium deserta confugiens, dum persecutionis finem praestolaretur 
[ Al. praestolatur]. necessitatem in voluntatem
______________________________________________________________________
vertit, ac paulatim progrediens, rursusque subsistens, atque hoc idem saepius 
faciens, tamdem reperit saxeum montem, ad cujus radices haud grandis spelunca, 
lapide claudebatur. Quo remoto (ut est cupiditas hominum occulta cognoscere), 
avidius explorans, animadvertit intus grande vestibulum, quod aperto desuper 
coelo, patulis diffusa ramis vetus palma contexerat, fontem lucidissimum 
ostendens: cujus rivum tantummodo foras erumpentem, statim modico foramine, 
eadem quae genuerat, aquas terra sorbebat. Erant praeterea per exesum [ 
Al. saxeum] montem haud pauca habitacula, in quibus scabrae jam incudes 
et mallei, quibus pecunia signatur, visebantur. Hunc locum Aegyptiorum 
litterae ferunt, furtivam monetae officinam fuisse, ea tempestate
qua Cleopatrae junctus est Antonius.
          6.
          Igitur adamato (quasi quod a Deo sibi offerretur) habitaculo, 
omnem ibidem in orationibus, et solitudine duxit aetatem. Cibum et vestimentum 
ei palma praebebat. Quod ne cui impossibile videatur, Jesum testor et sanctos 
angelos ejus in ea eremi parte, quae juxta Syriam Saracenis jungitur, et 
vidisse me monachos, et videre, e quibus unus per triginta annos clausus, 
hordeaceo pane et lutulenta aqua vixit, alter in cisterna 6 veteri (quam 
gentili sermone Syri GUBBAM vocant) quinque caricis per singulos dies sustentabatur. 
Haec igitur incredibilia
videbuntur his, qui non credunt omnia possibilia esse credentibus [ Ms. 
Ver. credenti].
          7.
          Aetas Pauli et Antonii. --Sed ut ad id redeam unde digressus 
sum, cum jam centum tredecim annos beatus Paulus vitam coelestem ageret 
in terris, et nonagenarius in alia solitudine Antonius moraretur (ut ipse 
asserere solebat), haec in mentem ejus cogitatio incidit, nullum ultra 
se perfectum monachum [ Al. monachorum] in eremo consedisse. At illi per 
noctem quiescenti revelatum est esse alium interius [ Al. ulterius et in 
terris] multo se meliorem ad quem visendum deberet proficisci. Illico erumpente 
luce, venerabilis senex infirmos artus baculo regente sustentans, cepit 
ire velle quo nesciebat. Et jam media dies coquente desuper sole fervebat, 
nec tamen
a coepto itinere abducebatur [ Ver. ms. deducebatur] dicens: Credo in Deum 
meum, quod olim conservum, quem mihi promisit, ostendet. Nec plura his, 
conspicit [ Al. conspicatur. Ver. ms., centauro] hominem equo mixtum, cui 
opinio poetarum Hippocentauro vocabulum indidit. Quo viso, salutaris impressione 
signi armat frontem: Et heus tu, inquit, quanam in parte hic servus Dei 
habitat? At ille barbarum nescio quid infrendens, et frangens potius verba 
quam proloquens, inter horrentia ora setis, blandum quaesivit alloquium. 
Et dexterae protensione manus cupitum indicat iter, et sic patentes 7 campos 
volucri transmittens fuga, ex oculis
mirantis evanuit. Verum haec utrum diabolus ad terrendum eum simulaverit, 
an (ut solet) cremus monstruosorum animalium ferax, istam quoque gignat 
bestiam, incertum habemus.
          8.
          Fauni et Satyri. Satyrus allatus vivus Alexandriam. --Stupens 
itaque Antonius, et de eo quod viderat secum volvens, ulterius progreditur 
[ Ver. ms. regrediebatur]. Nec mora, inter saxosam convallem haud grandem 
homunculum videt, aduncis naribus, fronte cornibus asperata, cujus extrema 
pars corporis in caprarum pedes desinebat. Ad hoc Antonius spectaculum, 
scutum fidei et loricam spei, ut bonus praeliator arripuit: nihilominus 
memoratum animal, palmarum fructus eidem ad viaticum, quasi pacis obsides, 
offerebat [ Al. afferebat].
Quo cognito, gradum pressit Antonius, et quisnam esset interrogans, hoc 
ab eo responsum accepit: « Mortalis ego sum, et unus ex accolis eremi, 
quos vario delusa errore Gentilitas, Faunos, Satyrosque, et Incubos vocans 
colit. Legatione fungor gregis mei. Precamur ut pro nobis communem Dominum 
depreceris, quem in [ Ver. tacet quem in] salutem mundi olim venisse cognovimus; 
et in universam terram exiit sonus ejus. » Talia eo loquente, longaevus 
viator ubertim faciem lacrymis rigabat, quas magnitudo laetitiae indices 
cordis effuderat. Gaudebat quippe de Christi gloria, et de interitu Satanae: 
simulque admirans, quod ejus posset intelligere sermonem, et baculo humum 
percutiens, aiebat: « Vae tibi, Alexandria, quae pro Deo portenta veneraris.
Vae tibi, 8 civitas meretrix in quam totius orbis daemonia
confluxere. Quid nunc dictura es? » Bestiae Christum loquuntur, et tu pro 
Deo portenta veneraris. Necdum verba compleverat, et quasi pennigero volatu 
petulcum animal aufugit. Hoc ne cuiquam ad incredulitatem scrupulum moveat, 
sub rege Constantio, universo mundo teste, defenditur. Nam Alexandriam 
istiusmodi homo vivus perductus, magnum populo spectaculum praebuit: et 
postea cadaver exanime, ne calore aestatis dissiparetur, sale infuso [ 
Ver. ms. infusam et], Antiochiam ut ab Imperatore videretur, allatum est.
          9.
          Sed ut propositum persequar, Antonius coeptam regionem pergebat, 
ferarum tantum vestigia intuens, et eremi latam vastitatem. Quid ageret, 
quo verteret gradum, nesciebat. Jam altera effluxerat
dies. Restabat unum, ut deseri se a Christo non posse confideret. Pernox 
secundas in oratione exegit tenebras: et dubia adhuc luce, haud procul 
intuetur lupam sitis ardoribus anhelantem, ad radicem montis irrepere. 
Quam secutus oculis, et juxta speluncam, cum fera abiisset, accedens, intro 
coepit aspicere [ Ver. ms. coepit introspicere]: nihil curiositate proficiente, 
tenebris arcentibus visum. Verum ut Scriptura ait, perfecta dilectio foras 
mittit timorem[2], suspenso gradu et anhelitu temperato, callidus explorator 
ingressus, ac paulatim progrediens, saepiusque subsistens sonum aure captabat. 
Tandem per caecae noctis horrorem procul lumen intuitus, dum avidius properat, 
9 offenso in lapidem pede, strepitum concitavit: post cujus sonitum
______________________________________________________________________
beatus Paulus ostium quod patebat occludens
[ Ver. recludens], sera obfirmavit. Tunc vero Antonius pro [ Al. prae] 
foribus corruens, usque ad sextam, et eo amplius horam, aditum precabatur 
dicens: Qui sim, unde, cur venerim, nosti. Scio me non mereri conspectum 
tuum: tamen nisi videro, non recedam. Qui bestias recipis [ Al. suscipis], 
hominem cur repellis? Quaesivi, et inveni: pulso ut aperiatur. Quod si 
non impetro, hic [ Ver. hic, hic] moriar ante postes tuos: certe sepelies 
vel cadaver.
          Talia perstabat memorans, fixusque manebat.
Ad quem responsum paucis ita reddidit heros.
          [3]
          Nemo sic petit, ut minetur: nemo cum lacrymis calumniam facit. 
Et miraris si non recipiam, cum moriturus adveneris? Sic arridens Paulus 
patefecit
______________________________________________________________________
ingressum. Quo aperto, dum in mutuos miscentur amplexus, propriis se salutavere 
nominibus: gratiae Domino in commune referuntur.
          10.
          Et post sanctum osculum residens Paulus, cum Antonio ita exorsus 
est: En quem tanto labore quaesisti, putridis senectute membris operit 
inculta canities. En vides hominem, pulverem mox futurum. Verum quia charitas 
omnia sustentat [ Ver. sustinet], narra mihi, quaeso, quomodo [ Ver. ut] 
se habeat humanum genus. An in antiquis urbibus nova tecta consurgant: 
quo mundus regatur imperio: an supersint aliqui, qui daemonum errore rapiantur 
[ Al. capiantur]. Inter has sermocinationes suspiciunt alitem corvum in 
ramo arboris consedisse, qui inde leniter subvolabat, et integrum panem 
ante ora
mirantium deposuit; post cujus abscessum: Eia, inquit Paulus, Dominus nobis 
prandium misit, vere pius, vere misericors. Sexaginta jam anni sunt quod 
[ Al. ex quo] dimidii semper panis fragmentum [ Ver. fragmen] accipio: 
verum ad adventum tuum, militibus suis Christus duplicavit annonam.
          11.
          Igitur Domino gratiarum actione celebrata, super vitrei marginem 
fontis uterque consedit [ Ver. subsedit]. Hic vero quis frangeret panem 
oborta contentio, pene diem 10 duxit in vesperum. Paulus more cogebat hospitii, 
Antonius jure refellebat aetatis. Tandem consilium fuit, ut apprehenso 
e regione pane, dum ad se quisque nititur, pars sua remaneret in manibus. 
Dehinc paululum aquae in fonte prono ore [ Al. prono in fronte ore] libaverunt: 
et immolantes
Deo sacrificium laudis, noctem transegere vigiliis. Cumque jam esset terrae 
[ Al. terris] redditus dies, beatus Paulus ad Antonium sic locutus est: 
Olim te, frater, in istis regionibus habitare sciebam:
olim te conservum meum mihi promiserat Deus; sed quia jam dormitionis meae 
tempus advenit, et quod semper cupiebam [ Ver. cupieram] dissolvi, et esse 
cum Christo, peracto cursu superest mihi corona justitiae: tu missus es 
a Domino, qui humo corpusculum meum tegas, immo terrae terram reddas.
          12.
          Athanasius pallium dedit Antonio. Monasterium Antonii a Saracenis 
occupatum. --His Antonius auditis, flens et gemens, ne se desereret, atque 
ut comitem talis itineris acciperet, precabatur. Et [ Al. At] ille: Non 
debes, inquit, quaerere quae tua sunt, sed quae aliena. Expedit tibi, sarcina 
carnis abjecta, Agnum sequi. Sed et caeteris expedit fratribus, ut tuo 
adhuc instituantur exemplo. Quamobrem, quaeso, perge, nisi molestum est: 
et pallium
quod tibi Athanasius episcopus dedit, ad obvolvendum corpusculum meum, 
defer. Hoc autem beatus Paulus rogavit, non quod magnopere curaret, utrum 
tectum putresceret cadaver, an nudum (quippe qui tanto temporis spatio, 
contextis palmarum foliis vestiebatur), sed ut a se recedenti moeror suae 
mortis levaretur. Stupefactus ergo Antonius, quod de Athanasio et pallio 
ejus audierat, quasi Christum in Paulo videns, et in pectore ejus Deum 
venerans, ultra respondere nihil ausus est: sed cum silentio lacrymans, 
exosculatis ejus oculis manibusque, ad monasterium quod postea a Saracenis 
occupatum est, regrediebatur. Neque vero gressus sequebantur animum. Sed 
quamvis corpus inane jejuniis, seniles etiam anni fregerant, tamen animo 
vincebat
aetatem.
          13.
          Antonii humilitas. --Tandem fatigatus [ Ver. defatigatus] et 
anhelus ad habitaculum suum confecto itinere pervenit. Cui cum duo discipuli, 
qui ei jam longaevo ministrare coeperant, occurrissent 11 dicentes: Ubi 
tamdiu moratus es, pater? Respondit: Vae mihi peccatori, qui falsum Monachi 
nomen fero. Vidi Eliam, vidi Joannem in deserto, et vere vidi Paulum in 
paradiso. Et sic ore compresso, et manu verberans pectus, ex cellula pallium 
protulit. Rogantibusque discipulis, ut plenius quidnam rei esset, exponeret, 
ait: Tempus tacendi, et tempus loquendi[4].
          14.
          Pauli anima inter angelorum choros. --Tunc egressus foras, et 
ne modicum quidem cibi sumens,
______________________________________________________________________
per viam qua venerat, regressus est [ Ver. regrediebatur], illum sitiens, 
illum videre desiderans, illum oculis ac tota mente complectens. Timebat 
enim, quod et evenit, ne se absente, Christo debitum spiritum
redderet. Cumque jam dies alia illuxisset, et trium horarum spatio iter 
remaneret, vidit inter angelorum catervas, inter prophetarum et apostolorum 
choros, niveo candore Paulum fulgentem in sublime conscendere. Et statim 
in faciem suam procidens, sabulum capiti superjaciebat, ploransque et ejulans, 
aiebat [ Ver. tacet ]: Cur me, Paule, dimittis? cur insalutatus abis? Tam 
tarde notus, tam cito recedis?
          15.
          Referebat postea beatus Antonius tanta se velocitate, quod reliquum 
erat viae cucurrisse, ut ad instar avis pervolaret: nec immerito; nam introgressus 
speluncam, vidit [ Ver. videt] genubus complicatis, erecta cervice, extensisque 
in altum manibus, corpus exanime. Ac primum et ipse vivere eum credens, 
pariter orabat. Postquam vero nulla, ut
solebat, suspiria precantis audivit, in flebile osculum ruens, intellexit 
quod etiam cadaver sancti Deum, cui omnia vivunt, officio gestus precaretur.
          16.
          Christiana traditio. --Igitur obvoluto et prolato foras corpore, 
hymnos quoque et psalmos de Christiana traditione decantans, contristabatur 
Antonius, quod sarculum, quo terram foderet, non haberet. Fluctuans itaque 
vario mentis aestu, et secum multa reputans, dicebat: Si ad monasterium 
revertar, quatridui [ Al. tridui] iter est: si hic maneam, nihil ultra 
proficiam. 12 Moriar ergo, ut dignum est, juxta bellatorem tuum, Christe, 
et ruens, extremum halitum fundam. Talia eo animo volvente, ecce duo leones 
ex interioris eremi parte currentes, volantibus per colla jubis, ferebantur: 
quibus aspectis
primo exhorruit. Rursusque ad Deum referens mentem, quasi columbas videret, 
mansit intrepidus. Et illi quidem directo cursu, ad cadaver beati senis 
substiterunt: adulantibusque caudis circa ejus pedes accubuere: fremitu 
ingenti rugientes, prorsus ut intelligeres [ Al. intelligeret] eos plangere, 
quo modo poterant. Deinde haud procul coeperunt humum pedibus scalpere; 
arenamque certatim egerentes, unius hominis capacem locum foderunt [ Ver. 
effoderunt. Et]. Ac statim quasi mercedem pro opere postulantes, cum motu 
aurium cervice dejecta, ad Antonium
perrexerunt, manus ejus pedesque lingentes. At ille animadvertit benedictionem 
eos a se precari. Nec mora, in laudationem Christi effusus, quod muta quoque 
animalia Deum esse sentirent, ait: Domine, sine cujus nutu nec folium arboris 
defluit, nec unus passerum ad terram cadit, da illis sicut tu scis. Et 
manu annuens [ Al. innuens] eis, ut abirent, imperavit. Cumque illi recessissent, 
sancti corporis oneri [ Al. onere] seniles curvavit humeros; et deposito 
eo effossam, desuper humum congregans, tumulum ex more posuit [ Al. composuit]. 
Postquam autem alia dies illuxit, ne quid pius haeres ex intestati bonis 
non possideret, tunicam ejus sibi vindicavit, quam in sportarum modum de 
palmae [ Al. palmarum] foliis ipse sibi contexuerat. Ac sic ad
monasterium reversus, discipulis cuncta ex ordine replicavit; diebusque 
solemnibus Paschae et Pentecostes semper Pauli tunica vestitus est.
          17.
          Comparatio Pauli et divitum saeculi. --Libet in fine opusculi 
eos interrogare, qui sua patrimonia ignorant, qui domos marmoribus vestiunt, 
qui uno filo villarum insuunt praedia: huic seni nudo [ Al. seminudo] quid 
umquam defuit? Vos gemma bibitis, ille naturae concavis manibus satisfecit. 
Vos in tunicis aurum texitis, ille ne vilissimi quidem indumentum 13 habuit 
mancipii vestri. Sed e contrario illi pauperculo paradisus patet, vos auratos 
gehenna suscipiet. Ille vestem Christi, nudus licet, tamen servavit: vos 
vestiti sericis, indumentum Christi perdidistis. Paulus vilissimo pulvere 
coopertus jacet
resurrecturus in gloriam: vos operosa saxis sepulcra premunt cum vestris 
opibus arsuros. Parcite, quaeso, vos [ Al. vobis]: parcite saltem divitiis 
quas amatis. 14 Cur et mortuos vestros auratis obvolvitis vestibus? cur 
ambitio inter luctus lacrymasque non cessat? An cadavera divitum nisi in 
serico putrescere nesciunt?
          18.
          Obsecro, quicumque haec legis, ut Hieronymi peccatoris memineris: 
cui si Dominus optionem daret, multo magis eligeret tunicam Pauli cum meritis 
ejus, quam regum purpuras cum poenis suis.