######################################################################
        Vita Malchi monachi captivi
Malchi Monachi ex Maronia Syriae viculo, vitam, quae variis periculis, 
atque infortuniis exagitata, et captivitate oppressa est, ob oculos lectoribus 
ponit.
41 1 Hieronymus historiam Ecclesiasticam scribere volebat. --Qui navali 
praelio dimicaturi sunt, ante in portu et in tranquillo mari flectunt gubernacula, 
remos trahunt, ferreas manus, et uncos praeparant, dispositumque per tabulata 
militem, pendente gradu, et labente vestigio stare firmiter assuescunt, 
ut quod in simulacro pugnae didicerint, in vero certamine non pertimescant. 
Ita et ego qui diu tacui (silere quippe me fecit, cui meus sermo supplicium 
est), prius exerceri cupio in parvo opere, et veluti quamdam rubiginem 
linguae abstergere, ut venire possim ad latiorem historiam. Scribere enim 
disposui (si tamen vitam Dominus dederit; et si vituperatores mei saltem 
fugientem me, et inclusum persequi desierint) ab adventu Salvatoris usque 
ad nostram aetatem, id
est, ab apostolis, usque ad nostri temporis fecem, quomodo et per quos 
Christi Ecclesia nata sit, et adulta, persecutionibus creverit, et martyriis 
coronata sit; et postquam ad Christianos principes venerit, potentia quidem 
et divitiis major, sed virtutibus minor facta sit. Verum haec alias. Nunc 
quod imminet explicemus.
          2.
          Adolescentulus morabatur in Syria Hieronymus. --Maronia [ Mss. 
Maronias] triginta ferme millibus ab Antiochia urbe Syriae, haud grandis 
ad Orientem distat viculus. Hic post multos vel dominos, vel patronos, 
dum ego adolescentulus morarer in Syria, ad papae Evagrii necessarii mei 
possessionem devolutus
est, quem idcirco nunc nominavi, ut ostenderem, unde nossem quid scripturus 
sum. Erat igitur illic quidam senex nomine Malchus, quem nos Latine regem 
possumus dicere, Syrus natione 42 et lingua, ut revera ejusdem loci indigena. 
Anus quoque in ejus contubernio valde decrepita, et jam morti proxima videbatur: 
tam studiose ambo religiosi, et sic Ecclesiae limen terentes, ut Zachariam 
et Elisabeth de Evangelio crederes, nisi quod Joannes in medio non erat. 
De his cum curiose ab accolis quaererem quaenam esset eorum copula: matrimonii, 
sanguinis, an spiritus? omnes voce consona, sanctos et Deo placitos, et 
mira nescio quae respondebant. Qua cupiditate illectus, adorsus sum hominem, 
et curiosius sciscitans rerum fidem, haec ab eo accepi:
          3.
          Malchi Historia. -- Ego, inquit, mi nate, Nisibeni agelli colonus, 
solus parentibus fui. Qui cum me quasi stirpem generis sui, et haeredem 
familiae suae ad nuptias cogerent, monachum potius me velle esse respondi. 
Quantis pater minis, quantis mater blanditiis persecuti sint, ut pudicitiam 
proderem, haec res sola indicio est, quod et domum et parentes fugi. Et 
quia ad Orientem ire non poteram, propter vicinam Persidem, et Romanorum 
militum custodiam, ad Occidentem verti pedes, pauxillulum nescio quid portans 
viatici, quod me ab inopia tantum defensaret. Quid multa? Perveni tandem 
ad eremum Chalcidos, quae inter Immas et Beroam magis
ad austrum sita est. Ibi repertis monachis, eorum me magisterio tradidi, 
manuum labore victum quaeritans, lasciviamque carnis refrenans jejuniis. 
Post multos annos incidit mihi desiderium, ut ad patriam pergerem. Et dum 
adhuc viveret 43 mater, jam enim patrem mortuum audieram; solarer viduitatem 
ejus, et exinde venundata possessiuncula, partem erogarem pauperibus, partem 
monasterio constituerem; quid erubesco confiteri infidelitatem meam? partem 
in sumptuum meorum solatia reservarem. Clamare coepit abbas meus, diaboli 
esse tentationem, et sub honestae rei occasione, latere antiqui hostis 
insidias. Hoc esse, reverti canem ad vomitum suum. Sic multos monachorum 
esse deceptos, numquam diabolum aperta fronte se prodere. Proponebat mihi 
exempla de Scripturis plurima:
inter quae illud, quod initio Adam quoque et Evam spe divinitatis supplantaverit. 
Et cum persuadere non posset, provulutus genibus obsecrabat, ne se desererem, 
ne me perderem, nec, aratrum tenens, post tergum respicerem. Vae misero 
mihi, vici monitorem pessima victoria, putans illum non meam salutem [ 
Mss. utilitatem], sed suum solatium quaerere. Prosecutus ergo me de monasterio, 
quasi funus efferret, et ad extremum valedicens: Video, ait, te filii Satanae 
cauterio notatum: non quaero causas excusationes non recipio. Ovis quae 
de ovilibus egreditur, lupi statim morsibus [ Al. faucibus] patet.
          4.
          Captivus adducitur. --De Beroa Edessam pergentibus, vicina est 
publico itineri solitudo, per quam Saraceni incertis sedibus huc atque 
illuc semper
vagantur. Quae suspicio frequentiam in illis locis viatorum congregat, 
ut imminens periculum auxilio mutuo declinetur. Erant in comitatu meo viri, 
feminae, senes, juvenes, parvuli, numero circiter septuaginta. Et ecce 
subito equorum camelorumque sessores Ismaelitae irruunt, crinitis vittatisque 
capitibus, ac seminudo corpore, pallia et latas caligas trahentes: pendebant 
ex humero pharetrae; laxos arcus vibrantes, hastilia longa portabant; non 
enim ad pugnandum, sed ad praedam venerant. Rapimur, dispergimur, in diversa 
trahimur. Ego interim longo postliminio haereditarius possessor, et sero 
mei consilii poenitens, cum altera muliercula in unius heri servitutem 
sortitus venio. Ducimur, immo portamur sublimes in camelis; et per vastam 
44 eremum
semper ruinam timentes, pendemus potius quam sedemus. Carnes semicrudae, 
cibus; et lac camelorum, potus erat.
          5.
          Pascere oves jubetur. --Tandem grandi amne transmisso, pervenimus 
ad interiorem solitudinem,
ubi dominam liberosque ex more gentis adorare jussi, cervices flectimus. 
Hic quasi clausus carcere, mutato habitu, id est, nudus ambulare disco. 
Nam aeris quoque intemperies, nihil aliud praeter pudenda velari patiebatur. 
Traduntur mihi pascendae oves, et in malorum comparatione hoc fruor solatio, 
quod dominos meos, et conservos rarius video. Videbar mihi aliquid habere 
sancti Jacob, recordabar Moysi, qui et ipsi in eremo quondam fuere pastores. 
Vescebar recenti caseo et lacte: orabam jugiter, canebam psalmos, quos 
in monasterio didiceram. Delectabat me captivitas mea; agebamque Dei judicio 
gratias, quod monachum, quem in patria fueram perditurus, in eremo inveneram.
          6.
          Conservam in uxorem cogitur accipere. Virtus
feminae captivae. --O nihil umquam tutum apud diabolum! o multiplices et 
ineffabiles ejus insidiae! Sic quoque latentem me invenit invidia. Dominus 
videns gregem suum crescere, nihilque in me deprehendens fraudulentiae 
(sciebam enim Apostolum praecepisse[1], dominis sic quasi Deo fideliter 
serviendum), et volens me remunerare, quo fidum sibi magis faceret, tradidit 
mihi illam conservam meam, aliquando captivam. Et cum ego refutarem, diceremque 
me Christianum, nec licere mihi uxorem viventis mariti accipere (siquidem 
captus nobiscum vir ejus, ab alio domino fuerat abductus), herus ille implacabilis 
in furorem versus, evaginato me coepit petere gladio. Et nisi confestim 
brachia tendens, mulierem praeoccupassem, illico fudisset sanguinem.
______________________________________________________________________
Jam igitur venerat tenebrosior solito, et mihi nimium matura nox. Duco 
in speluncam semirutam, novam conjugem: et pronubante nobis moestitia, 
uterque detestamur alterum, nec fatemur. Tunc vere sensi captivitatem meam; 
prostratusque humi monachum coepi plangere, quem perdebam, dicens: Huccine 
miser servatus sum? ad hoc me mea scelera perduxerunt, ut incanescente 
jam capite, 45 virgo maritus fierem? Quid prodest parentes, patriam, rem 
familiarem contempsisse pro Domino, si hoc facio, quod ne facerem, illa 
contempsi: nisi quod forte propterea haec sustineo, quia patriam desideravi. 
Quid agimus, anima? perimus, an vincimus? Exspectamus manum Domini, an 
proprio mucrone confodimur? Verte in te gladium; tua magis
mors timenda est, quam corporis. Habet et servata pudicitia suum martyrium. 
Jaceat insepultus Christi testis in eremo, ipse mihi ero et persecutor 
et martyr. Sic fatus, eduxi in tenebris quoque micantem gladium, et acumine 
contra me verso: Vale, inquam, infelix mulier: habeto me martyrem potius 
quam
maritum. Tunc illa pedibus meis provoluta: Precor te, inquit, per Jesum 
Christum, et per hujus horae necessitatem adjuro, ne effundas sanguinem 
tuum in crimen meum. Vel si mori placet, in me primum verte mucronem. Sic 
nobis potius conjungamur. Etiam si vir meus ad me rediret, servarem castitatem, 
quam me captivitas docuit; vel interirem potius quam perderem. Cur moreris, 
ne mihi jungaris? Ego morerer, si mihi jungi velles. Habeto me ergo conjugem 
pudicitiae; et magis animae copulam amato, quam corporis. Sperent domini 
maritum, Christus noverit fratrem. Facile suadebimus nuptias, cum nos viderint 
sic amare. Fateor, obstupui; et admiratus virtutem feminae, conjugem plus 
amavi. Numquam tamen illius nudum corpus intuitus sum: numquam
ejus carnem attigi; timens in pace perdere, quod in praelio servaveram. 
Transeunt in tali matrimonio dies plurimi: amabiliores nos dominis fecerant 
nuptiae. Nulla fugae suspicio, interdum et mense toto aberam fidus gregis 
pastor per solitudinem.
          7.
          Formicarum exemplo excitatur. --Post grande intervallum dum solus 
in eremo sedeo, et praeter coelum terramque nihil video, coepi mecum tacitus 
volvere, et inter multa, contubernii quoque monachorum recordari, maximeque 
vultum Patris mei, qui me erudierat, tenuerat, perdiderat. Sicque cogitans, 
aspicio formicarum gregem angusto calle fervere. Videres onera majora quam 
corpora. Aliae herbarum quaedam semina 46 forcipe oris trahebant; aliae 
egerebant humum de foveis; et aquarum
meatus aggeribus excludebant. Illae venturae hiemis memores, ne madefacta 
humus in herbam horrea verteret, illata semina praecidebant; hae luctu 
celebri, corpora defuncta deportabant. Quodque magis mirum est in tanto 
agmine, egrediens non obstabat intranti; quin potius si quam vidissent 
sub fasce et onere concidisse, suppositis humeris adjuvabant. Quid multa? 
pulchrum mihi spectaculum dies illa praebuit. Unde recordatus Salomonis[2], 
ad formicarum solertiam nos mittentis, et pigras mentes tali exemplo suscitantis, 
coepi taedere captivitatis, et monasterii cellulas quaerere, ac formicarum 
illarum desiderare similitudinem, ubi laboratur in medium, cumque nihil 
cujusquam proprium sit, omnium omnia sunt.
______________________________________________________________________
          8.
          Fugit. --Regresso ad cubile occurrit mulier: tristitiam animi 
vultu dissimulare non potui. Rogat cur ita exanimatus sim. Audit causas: 
hortor ad fugam: non aspernatur. Peto silentium: fidem tribuit: et jugi 
susurro inter spem et metum medii fluctuamus. Erant mihi in grege duo hirci 
mirae magnitudinis, quibus occisis, utres facio, eorumque
carnes viatico praeparo. Et primo vesperi, putantibus dominis nos secreto 
cubitare, invadimus iter, utres et partes carnium portantes. Cumque pervenissemus 
ad fluvium, nam decem millibus aberat; inflatis conscensisque utribus, 
aquis nos credimus, paulatim pedibus subremigantes, ut deorsum nos flumine 
deferente, et multo longius quam conscenderamus, in alteram nos exponente 
ripam, vestigium sequentes perderent. Sed inter haec madefactae carnes, 
et ex parte lapsae, vix tridui cibum pollicebantur. Bibimus usque ad satietatem, 
futurae nos siti praeparantes. Currimus, post tergum semper aspicimus; 
et magis noctibus promovemus, quam diebus, vel propter insidias late vagantium 
Saracenorum, vel propter ardorem solis nimium. Pavesco miser
etiam referens: et si tota mente securus, toto tamen corpore perhorresco.
          9.
          Herus fugientem occupat. --Post diem vero tertium, dubio prospectu 
procul aspicimus duos camelis insidentes venire concitos [ Mss. concite]. 
Statimque mens mali praesaga, putare coepit dominum 47 meditari mortem, 
solem cernere nigrescentem. Dumque timemus, et vestigiis per arenas nos 
proditos intelligimus, offertur ad dexteram nostram spelunca longe sub 
terram penetrans. Igitur timentes venenata animalia (nam solent viperae, 
reguli, et scorpiones, caeteraque hujuscemodi, fervorem solis declinantia, 
umbras petere) intravimus quidem speluncam; sed statim in ipso introitu, 
sinistrae nos foveae credidimus, nequaquam ultra progredientes, ne
dum mortem fugimus, incurreremus in mortem; illudque nobiscum reputantes, 
si juvat Dominus miseros, habemus salutem; si despicit peccatores, habemus 
sepulcrum. Quid putas fuisse nobis animi, quid terroris, cum ante speluncam, 
nec longe starent dominus et conservus, et vestigio indice jam ad latebras 
pervenissent? O multo gravior exspectata, quam illata mors! Rursus cum 
labore et timore lingua balbutit; et quasi clamante domino, mutire non 
audeo. Mittit servum, ut nos de specu trahat: ipse camelos tenet; et evaginato 
gladio, nostrum exspectat adventum. Interea tribus ferme vel quatuor cubitis 
introgresso famulo, nobis ex occulto tergum ejus videntibus (nam oculorum 
istiusmodi natura est, ut post solem umbras intrantibus, caeca sint omnia) 
vox per
antrum sonat: Exite, furciferi; exite, morituri: quid statis? quid moramini? 
exite, dominus vocat, patienter exspectat. Adhuc loquebatur, et ecce per 
tenebras aspicimus leaenam invasisse hominem, et gutture suffocato, cruentum 
intro trahere. Jesu bone, quid tunc terroris nobis, quid gaudii fuit! Spectabamus, 
domino nesciente, hostem nostrum perire.
qui cum videret illum moras facere, suspicatus est duos uni resistere. 
Sed et iram differre non valens, sicut tenebat gladium ad speluncam 48 
venit; et clamore rabido servi increpans socordiam, prius a fera tenetur, 
quam ad nostras latebras perveniret. Quis hoc umquam crederet, ut ante 
os nostrum, bestia pro nobis dimicaret? Sublato autem illo metu, similis 
ante oculos nostros versabatur interitus; nisi quod potius erat rabiem 
leonis, quam iram hominis sustinere. Pavemus intrinsecus; et ne movere 
quidem nos ausi, praestolabamur eventum rei, inter tanta pericula, pudicitiae 
tantum conscientia pro muro septi. Leaena insidias cavens, et visam esse 
se sentiens, apprehensum mordicus catulum matutina effert, nobisque cedit 
hospitium. Neque tamen satis creduli, statim erumpimus: sed exspectantes 
diu,
et egredi cogitantes, illius nobis figurabamus occursum.
          10.
          Periculo liberatus ad monachos redit. -- Sublato
ergo horrore, et illa transacta die, egredimur ad vesperam; vidimusque 
camelos, quos ob nimiam velocitatem dromedarios vocant, praeteritos cibos 
in ore volvere, et in alvum missos iterum retrahere. Quibus ascensis, et 
nova sitarcia, id est, annona refocillati, decima tandem die ad Romana 
per desertum castra venimus. Oblatique tribuno, rem ordine pandimus: inde 
transmissi ad Sabianum Mesopotamiae ducem, camelorum pretium accepimus. 
Et quia jam abbas ille meus dormierat in Domino; ad haec delatus loca me 
monachis reddo, hanc trado virginibus, diligens eam ut sororem, non tamen 
ei me credens ut sorori. Haec mihi senex Malchus adolescentulo retulit. 
Haec ergo vobis narravi senex, castis historiam castitatis exposui. Virgines 
castitatem
custodire exhortor. Vos narrate posteris, ut sciant inter gladios, et inter 
deserta et bestias, pudicitiam numquam esse captivam: et hominem Christo 
deditum posse mori, non posse superari.