######################################################################
        IN SEQUENTEM LIBRUM ADMONITIO.
Notum Luciferi Calaritani episcopi hanc fuisse mentem, ut qui in Ariminensi 
concilio Arianae perfidiae subscripserant, amplius inire communionem cum 
Ecclesia, tametsi poenitentes, non possent: seque adeo ab eorum quoque 
communione, qui lapsos post satisfactionem receperant, penitus abdicasse. 
Nam, inquit Sulpicius Hist. lib. II, cap. 45, intantum eos qui Arimini 
fuerant, condemnavit, ut se etiam ab eorum communione secreverit, qui eos 
sub satisfactione, vel poenitentia reciperent. Ex eo Luciferianorum manavit 
haeresis, temere asserentium ab Arianis, et qui illis semel consenserant 
episcopis, non conferri Spiritum sanctum, eosque ab episcopatu ac sacerdotii 
munere ita excidisse, ut sacramenta administrandi facultatem omnem illis 
adimerent, atque ipsos etiam baptizatos ab eis nisi per manus impositionem, 
atque invocationem Spiritus sancti, nollent suscipere.
Hac de re disputatum est aliquando Luciferianum inter atque Orthodoxum, 
sed conviciis, ut ferme usuvenit, magis quam argumentis uterque altercatus, 
adversarium fregerat potius quam superaverat. Condictum est itaque, ut 
altera die convenirent, iisque contendentibus, quae pro sua quisque causa 
diceret, a Notariis excepta sunt. Atque in hoc quidem libro per Dialogum 
abs Hieronymo exponuntur, quasi ab altercantium ore proficiscantur; sed 
nihil dubium est a S. Doctore studiose contextum opus atque expolitum fuisse 
ad catholicae veritatis tuendam fidem. Nam et gesta Ariminensis concilii 
magnam partem adducit, deque ejus historia, Arianorumque in eo artibus 
ac dolis loquitur, eoque in primis quod usiae vocabulum ad sarciendam pacem 
rejici ab Orthodoxis haeretici obtinuerunt, quando in caeteris se fingerent 
consentire; sed postquam episcopos nefaria subscriptione illa devinxerant, 
fraudem aperuerint, et pro se victoriam inclamarint. De baptismo etiam 
haereticorum copiose disserit, tamque ad rectum sensum, ut eorum minime 
probam opinionem, qui dicunt quaedam in hoc libro super haereticorum baptismo 
3. Doctori
excidisse, quae ingenio per aetatem magis subacto postmodum revocaverit. 
Tale illud etiam est, quod Victorius confutat, nempe S. Hieronymum putasse 
necessariam esse in sacerdotibus rectam vitam, ut vel absolvant, vel eucharistiam 
conficiant. Contra enim num. praesertim 5 luculenter constituit, ut si 
alibi contrarium videatur asserere, ideo faciat, ne dum de sola sibi sacerdotes 
potestate oblandiuntur, rectam vivendi deserant normam, et quod potestate 
construunt, exemplo destruant.
De anno quo opus istud elucubrarit, non satis convenit inter eruditos. 
Illud nempe aliquos movet, quod in Chronico Luciferum multa cum laude memoret, 
neque sit vero simile ejus celebrari constantiam ac fidem, cujus sententiam, 
immo errorem edito libro impugnat, nisi si liber iste, in quo male audit, 
illo in quo bene, posterior sit. Quamobrem cum anno 380 Chronicon fuisse 
conscriptum constet, Dialogum hunc post eam temporis notationem differri 
volunt. Sed nihil esse hujusmodi argumentum videas, si illa ipsa recte 
expenderis testimonia, et multa esse scias, quae in Lucifero Hieronymus 
suspiciebat: nec proprie ipsum episcopum, sed ejus asseclas, qui ejus nomine 
ad erroris patrocinium abutebantur, impugnari. Nam et hoc ipso in libro 
bene audit Lucifer, ut illis verbis, Cogor de Beato Lucifero secus quidquam, 
quam et illius meritum, et mea humanitas poscit, existimare. Ex serie autem 
et loco, quo in Catalogo ab ipso Hieronymo censetur hic liber, et Chronico 
proxime praecedere eum liquet, sive annum 380 antevertere, et relictae 
solitudinis epocham, sive ann. 379, ut in Chronologicis Epistolarum argumentis 
notatum est, superare. Facile igitur ipso anno 379, quo e Chalcidis eremo 
fugiens, Antiochiae substitit, librum exaravit, nam et Antiochiae Luciferianus 
atque Orthodoxus altercati sunt, et proxime ab illa altercatione scribere 
se Hieronymus profitetur.
        S. EUSEBII HIERONYMI STRIDONENSIS PRESBYTERI DIALOGUS CONTRA LUCIFERIANOS.
          1.
______________________________________________________________________
171 Proxime accidit, ut [ Al. quod] quidam Luciferi sectator, cum alio 
Ecclesiae alumno odiosa loquacitate contendens, caninam facundiam exercuerit 
[ Mss. exercuit]. Asserebat quippe universum mundum esse diaboli, et ut 
jam familiare est eis dicere, factum de Ecclesia lupanar. At ille e contrario, 
rationabiliter quidem, sed importuno et loco et tempore, defendebat, non 
sine causa Christum mortuum fuisse, nec ob Sardorum tantum mastrucam Dei 
Filium descendisse. Quid plura? dum audientiam et circulum lumina jam in 
plateis accensa solverent, et inconditam disputationem nox interumperet, 
consputa pene invicem facie, recesserunt. Hoc tamen his qui affuerunt statuentibus, 
ut in secretam porticum primo mane conveniretur: quo
cum juxta placitum omnes convenissent, visum est utriusque sermonem a notariis 
excipi.
          2.
          De haeretico loquendum ut de gentili. --Atque
ita cunctis residentibus, HELLADIUS LUCIFERIANUS dixit: Hoc primum mihi 
responderi volo, utrum Ariani Christiani sint, an non? ORTHODOXUS. Ego 
plus, inquit, interrogo, utrumne omnes haeretici Christiani sint? L. dixit, 
Quem haereticum dixeris, Christianum negasti. O. dixit, Omnes ergo haeretici 
Christiani non sunt? L. Jam superius audisti. O. Si Christi non sunt, diaboli 
sunt. L. Nemo dubitat. O. Si autem diaboli sunt, 172 nihil refert haeretici 
sint, an gentiles. L. Non refello. O. Igitur fixum inter nos habemus, de 
haeretico sic loquendum, sicut de gentili. L. Plane fixum. O. Quaere nunc 
ut libet, quoniam inter nos constat, haereticos gentiles esse. L. Quod 
interrogatio mea cogere volebat expressum est, haereticos Christianos non 
esse. Nunc restat
conclusio. Si Ariani haeretici sunt, et haeretici omnes gentiles sunt, 
et Ariani gentiles sunt. Si autem Ariani gentiles sunt, et constat nullam 
societatem
Ecclesiae esse cum Arianis, id est, cum gentilibus, manifestum est vestram 
Ecclesiam quae ab Arianis, id est, a gentilibus, episcopos suscipit, non 
tam episcopos recipere, quam de Capitolio sacerdotes: ac per hoc Antichristi 
magis synagoga, quam Christi Ecclesia debeat nuncupari.
          3.
          Eucharistia.--O. Ecce impleta est prophetia: Paravit mihi foveam, 
et ipse incidit in eam. L. Quonam modo? O. Si Ariani, ut dicis, gentiles 
sunt, et Arianorum conventicula castra sunt diaboli, quomodo in castris 
diaboli baptizatum recipis? L. Recipio, sed poenitentem. O. Prorsus quid 
dicas, non intelligis. Quisquamne gentilem recipit poenitentem? L. Ego 
simpliciter in exordio sermonis omnes haereticos gentiles esse respondi. 
Verum quia captiosa
interrogatio fuit, primae quaestionis tibi palmam tradens, 173 ad secundam 
veniam in qua aio laicum ab Arianis venientem recipi debere poenitentem, 
clericum vero non debere. O. Atqui in prima quaestione quam obtinuisse 
me dicis, etiam secundam obtinui. L. Doce quomodo obtinueris. O. Nescis 
et laicos et clericos unum habere Christum, nec alium neophytis, alium 
episcopis esse Deum? Cur ergo non recipiat clericos, qui recipit laicos 
poenitentes? L. Non est ipsum lacrymas fundere pro peccatis, et corpus 
attrectare Domini. Non est ipsum ad fratrum genua provolvi, et de sublimi 
loco eucharistiam ministrare populo. Aliud est lugere quod fueris, aliud 
neglecto peccato, in Ecclesia vivere gloriosum. Tu qui hesterno die sacrilegus 
creaturam Dei Filium
praedicabas; qui quotidie pejor Judaeis, blasphemiarum lapides in Christum 
jaciebas, cujus manus sanguine plenae sunt, cujus stylus lancea militis 
fuit, ad unius horae conversionem virginem Ecclesiam adulter ingredieris? 
Si peccasse te poenitet, officium depone sacerdotis: si te peccasse confidis, 
permane quod fuisti.
          4.
          O. Rhetoricaris; et a disputationum spinetis, ad campos liberae 
declamationis excurris. Verum desine, quaeso, a communibus locis, et in 
gradum rursum ac lineas regredere: postea si placuerit, latius disseremus. 
L. Nulla declamatio hic est. Dolor patientiam superat; propone ut libet, 
argumentare ut libet, numquam persuadebis id esse episcopum, quod laicum 
poenitentem. O. Quoniam obstinate tenes,
aliam esse rationem episcopi, aliam laici, ad
compendium concertationis, tribuo quod postulas: nec me pigebit locum te 
faciente, manum tecum conserere. Expone mihi, quare laicum venientem ab 
Arianis recipias, episcopum non recipias? L. Recipio laicum, qui errasse 
se confitetur; et Dominus mavult poenitentiam peccatoris, quam mortem. 
O. Recipe ergo et episcopum, qui et errasse se confitetur, et Dominus mavult 
poenitentiam peccatoris, quam mortem. L. Si errasse se confitetur, 174 
cur episcopus perseverat? deponat sacerdotium, concedo veniam poenitenti. 
O. Respondebo tibi et ego sermonibus tuis. Si laicus errasse se confitetur, 
quomodo laicus perseverat? deponat sacerdotium laici, id est, baptisma, 
et ego do veniam poenitenti. Scriptum est enim: Regnum quoque nos et sacerdotes
Deo Patri suo fecit[1]. Et iterum, Gentem sanctam, regale sacerdotium, 
populum acquisitum[2]. Omne quod non licet Christiano, commune est tam 
episcopo quam laico. Qui poenitentiam agit, priora condemnat [ Al. contemnat]. 
Si non licet episcopo poenitenti perseverare quod fuerat, non licet et 
laico poenitenti permanere in eo propter quod poenitentiam confitetur. 
L. Recipimus laicos, quoniam nemo convertetur, si se scierit rebaptizandum: 
et ita fiet, ut nos simus causa perditionis eorum si repudientur. O. Tu 
in eo quod recipis laicum, unam animam recipiendo salvas; et ego in recipiendo 
episcopum, non dicam unius civitatis populos, sed universam, cui praeest, 
provinciam Ecclesiae socio; quem si repellam, multos secum in
______________________________________________________________________
ruinam trahet. Quamobrem quaeso vos ut eam rationem, quam in paucis recipiendis 
habere vos existimatis, etiam ad totius orbis salutem concedatis. Quod 
si displicet, et tam duri estis, immo tam irrationabiliter inclementes, 
ut eum qui dederit baptisma hostem Christi, eum qui acceperit filium putetis; 
nos nobis adversa non facimus: aut episcopum cum populo recipimus, quem 
facit Christianum; aut si episcopum non recipimus, scimus etiam nobis populum 
rejiciendum.
          5.
          Episcopus condimentum suae Ecclesiae. Fletus Ecclesiae pro poenitentibus. 
Liber duodecim Prophetarum. Oculus Ecclesiae episcopus.--L. Oro te, nonne 
legisti de episcopis dictum: Vos estis sal terrae. Si autem sal infatuatum 
fuerit, in quo salietur? ad nihilum
est utile, nisi ut projiciatur foras, et conculcetur
ab hominibus[3]. Sed et illud, quod pro populo peccatore sacerdos Deum 
exoret, ac pro sacerdote nullus sit alius, qui deprecetur[4]. Quae quidem 
duo Scripturarum capitula in sententiam concurrunt unam. Nam ut sal omnem 
cibum condit, nec est aliquid per se tam suave, quod absque 175 eo gustum 
demulceat: ita mundi totius et propriae Ecclesiae condimentum episcopus 
est, qui si infatuatus fuerit, sive per negationem, sive per haeresim, 
sive per libidinem, et ut semel dicam, per universa peccata, a quo alio 
poterit condiri, cum ipse fuerit omnium condimentum? Sacerdos quippe pro 
laico offert oblationem suam, imponit manum subjecto, reditum sancti Spiritus 
invocat, atque ita eum, qui traditus fuerat Satanae in interitum
______________________________________________________________________
carnis, ut spiritus salvus fieret, indicta in populum oratione, altario 
reconciliat, nec prius unum membrum restituit sanitati, quam omnia simul 
membra confleverint. Facile quippe ignoscit filio pater, cum mater pro 
visceribus suis deprecatur. Si ergo hoc quem diximus gradu laicus poenitens 
restituitur Ecclesiae, ibique sequitur venia, ubi luctus praecesserat: 
manifestum est, sacerdotem de gradu suo motum, in eumdem locum non posse 
restitui, quia aut poenitens sacerdotio carebit, aut in honore persistens, 
reduci in Ecclesiam non poterit per ordinem poenitentis. Tu mihi nunc infatuato 
sale, Ecclesiae saporem contaminas; tu eum qui projectus foras, jacere 
deberet in stercore, a cunctis hominibus conculcandus, super altarium reponis! 
Et ubi
erit illud Apostoli praeceptum: Oportet episcopum esse sine crimine, quasi 
dispensatorem Dei[5]. Et iterum: Probet autem se unusquisque et sic accedat[6]? 
Ubi Dominica denuntiatio est: Ne miseritis margaritas vestras [Al. miserimus 
et nostras] ante porcos[7]? Quod si de omnibus generaliter dictum intelligis, 
quanto magis de sacerdotibus praecavendum est, cum etiam de laicis sic 
cavetur[8]! Separamini, inquit Dominus per Moysen, a tabernaculis istorum 
hominum durissimorum, et nolite tangi ab omnibus quae sunt eorum, ne simul 
pereatis in peccato eorum[9]. Et rursum in duodecim Prophetis: Sacrificia 
eorum tamquam panis luctus; omnes qui manducant ea, contaminabuntur[10]. 
Et in Evangelio
______________________________________________________________________
Dominus: Lucerna, inquit, corporis est oculus, id est, Ecclesiae lumen 
est episcopus. Si autem oculus tuus simplex est, totum corpus tuum lucidum 
erit[11]. Sacerdote enim fidem veram praedicante, ex omnium corde tenebrae 
discutiuntur. 176 Et causam reddit: Neque enim lucerna accenditur et ponitur 
subter modium, sed super candelabrum, ut luceat omnibus qui in domo sunt[12].
______________________________________________________________________
Hoc est, ideo Deus scientiae suae igniculum in episcopo succendit, ut non 
sibi tantum luceat, sed omnibus prosit. Et in consequenti: Si, inquit, 
oculus tuus nequam fuerit, omne corpus tenebrosum est. Si autem lumen quod 
in te est, tenebrae sunt; ipse tenebrae quantae erunt[13]! Et recte. Nam 
cum ideo episcopus in Ecclesia constituatur, ut populum coerceat ab errore, 
quantus erit error in populo, cum errat ipse qui docet [ Al. doceat]! Quomodo 
potest peccata dimittere, qui ipse peccator est? quomodo sanctum sacrilegus 
faciet? unde ad me lumen introiet, cum oculus meus caecus sit? Proh dolor! 
Antichristi discipulus Ecclesiam Christi gubernat. Et ubi est illud: Non 
potestis duobus dominis servire[14]? Sed et illud, Quae communicatio
______________________________________________________________________
luci ad tenebras? qui consensus Christo ad Belial[15]? Legimus in veteri 
Testamento[16]: Homo in quo fuerit macula et vitium, non accedat offerre 
dona Domino. Et rursum: Sacerdotes qui accedunt ad Dominum Deum, ut sacrificent, 
mundi sint, ne forte derelinquat eos Dominus. Et in eodem: Et cum accedunt 
ministrare sancta, non adducant in se delictum; ne moriantur. Et multa 
alia, quae persequi infinitum est, studio [ Al. sed studio] brevitatis 
omitto. Neque enim numerus testimoniorum, sed auctoritas valet. Ex quibus 
ostenditur, vos per modicum fermentum totam Ecclesiae massam corrupisse, 
et de ejus manu hodie Eucharistiam accipere, quem heri quasi idolum despuebatis.
______________________________________________________________________
          6.
          Sacrificium in Ecclesia. Christus lavacro suo mundavit aquas.--O. 
Multa quidem de sacris Voluminibus memoriter copioseque dixisti: sed cum 
totum circumieris saltum, meis cassibus concluderis [ Mss. cluderis vel 
clauderis]. Sit quippe, ut vis, Arianorum episcopus hostis Christi, sit 
infatuatum sal, sit lucerna sine igniculo, sit oculus sine pupilla: nempe 
eo pervenies, ut salire non possit, qui sal ipse non habeat; non illuminet 
caecus, non accendat exstinctus. Tu autem cum conditum ab eo cibum devores, 
cur insulsum arguis conditorem? De igniculo ejus Ecclesia tua lucet, et 
lucernam ejus 177 criminaris exstinctam? Oculos tibi praebet, et caecus 
est? Quamobrem oro te, ut aut sacrificandi ei licentiam tribuas, cujus 
baptisma probas: aut
reprobes ejus baptisma, quem non existimas sacerdotem. Neque enim fieri 
potest, ut qui in baptismate sanctus est, sit apud altare peccator. L. 
Sed ego recipio laicum poenitentem per manus impositionem, et invocationem 
Spiritus sancti, sciens ab haereticis Spiritum sanctum non posse conferri. 
O. Omnes propositionum vestrarum calles ad unum compitum confluunt, et 
pavidorum more cervorum,
dum vanos pennarum evitatis volatus, fortissimis retibus implicamini. Nam 
cum in Patre et Filio et Spiritu sancto baptizatus homo, templum Domini 
fiat, cum, veteri aede destructa, novum Trinitatis delubrum aedificetur, 
quomodo dicis, sine adventu Spiritus sancti apud Arianos peccata posse 
dimitti? Quomodo antiquis sordibus anima purgatur, quae sanctum non habet 
Spiritum? Neque enim aqua lavat animam, sed prius ipsa lavatur a Spiritu, 
ut alios lavare spiritualiter possit. Spiritus, inquit Moyses, Domini ferebatur 
super aquas[17]. Ex quo apparet baptisma non esse sine Spiritu sancto. 
Bethesda lacus Judaeae, nisi per adventum Angeli, debilitata corporaliter 
membra sanare non poterat: et tu mihi aqua simplici, quasi de balneo animam
______________________________________________________________________
lotam producis? Ipse Dominus noster Jesus Christus, qui non tam mundatus 
est lavacro, quam in lavacro suo universas aquas mundavit, statim ut caput 
extulit de fluento, Spiritum sanctum accepit, non quod umquam sine Spiritu 
sancto fuerit, quippe qui de Spiritu sancto in carne natus est: sed ut 
illud nobis monstraretur verum esse baptisma, quo Spiritus sanctus adveniat. 
Igitur si Arianus Spiritum sanctum non potest dare, ne baptizare quidem 
potest, quia Ecclesiae baptisma sine Spiritu sancto nullum est. 178 Tu 
vero cum baptizatum ab eo recipias, et postea invoces Spiritum sanctum, 
aut baptizare eum debes, quia sine Spiritu sancto non potuit baptizari: 
aut si est baptizatus in Spiritu, desine ei invocare Spiritum, quem tunc 
cum baptizaretur,
accepit.
          7.
          Quid ad verum baptisma necessarium? Joannis baptisma quid? Sine 
Spiritu sancto nullum baptisma. Verum et legitimum Ecclesiae baptisma.--L. 
Obsecro te, nonne legisti in Actibus Apostolorum, eos qui jam a Joanne 
baptizati fuerant, cum ad interrogationem Apostoli respondissent, se nec 
auditu quidem comperisse quid esset Spiritus sanctus, postea fuisse Spiritum 
sanctum consecutos? Unde manifestum est posse aliquem baptizari, et tamen 
non habere Spiritum sanctum. O. Non tam imperitos divinorum Voluminum eos 
qui audiunt puto, ut ad hanc quaestiunculam dissolvendam longo sermone 
opus sit. Verum prius quam quid in eam sententiam loquar, ausculta, juxta 
sensum tuum, quanta Scripturarum
turbatio oriatur. Quid est hoc, quod Joannes in baptismate suo aliis Spiritum 
sanctum dare non potuit, qui Christo dedit? Et quis est iste Joannes? Vox
clamantis in deserto, parate viam Domini: rectas facite semitas Dei nostri[18]. 
Ille qui dicebat: Ecce Agnus Dei, ecce qui tollit peccatum mundi[19]. Minus 
dico, ille qui ex matris utero clamabat: Et unde hoc mihi, ut mater Domini 
mei veniat ad me[20]? Spiritum sanctum non dedit, quem Philippus diaconus 
eunucho dedit[21]? quem Ananias Paulo dedit[22]? Audacter forsitan videar 
Joannem praeferre cunctis. Audi Dominum loquentem: Non est in natis mulierum 
major Joanne Baptista[23]. Nulli enim contigit prophetarum, et annuntiare 
Christum, et digito demonstrare. Et quid mihi necesse est in talis viri 
laudibus immorari, cum a Deo Patre etiam Angelus nuncupetur? Ecce, inquit, 
mitto Angelum meum ante
______________________________________________________________________
faciem tuam, qui praeparabit viam tuam ante te[24]. Plane Angelum, qui 
post materni ventris hospitium eremi deserta sectatus, parvulus de serpentibus 
lusit; qui oculis 179 spectantibus Christum, nihil aliud est dignatus aspicere; 
qui eloquiis Domini, quae melle et favo dulciora sunt, dignam Deo vocem 
erudivit. Et ne quaestionem morer, sic decebat crescere Praecursorem Domini. 
Iste ergo talis tantusque Spiritum sanctum non dedit, quem Cornelius centurio 
antequam baptizaretur, accepit? Responde, quaeso, cur non dederit? ignoras? 
Audi quid Scripturae doceant: Joannis baptisma non tam peccata dimisit, 
quam poenitentiae baptisma fuit in peccatorum remissionem, id est, in futuram 
remissionem; quae esset postea per sanctificationem Christi subsecutura.
______________________________________________________________________
Scriptum est enim: Fuit Joannes in deserto baptizans, et praedicans Evangelium 
poenitentiae in remissionem peccatorum. Et post modicum: Et baptizabantur 
ab eo in Jordane confitentes peccata sua. Ut enim ipse ante Praecursor 
Domini: sic et baptisma ejus praevium Dominici baptismatis fuit. Qui de 
terra est, aiebat, terrena loquitur; qui de supernis venit, super omnes 
est[25]. Et iterum: Ego baptizo vos in aqua, ille baptizabit in spiritu[26]. 
Si autem Joannes, ut confessus est ipse, non baptizavit in spiritu, consequenter 
neque peccata dimisit, quia nulli hominum sine Spiritu sancto peccata dimittuntur. 
Aut si contentiose argumentaris, ideo Joannis baptisma dimisisse peccata, 
quia de coelis fuit, edoce quid amplius in Christi baptismate
______________________________________________________________________
consequamur. Quod peccata dimittit, liberat a gehenna. Quod a gehenna liberat, 
perfectum est. Perfectum autem baptisma, nisi quod in cruce et in
resurrectione Christi est, non potest dici. Ita tu in perversum religiosus, 
dicente ipso Joanne: Illum oportet crescere, me autem minui; dum servi 
baptismo plus quam habuit tribuis, Dominicum destruis, cui amplius nihil 
relinquis. Quorsum ista tendit assertio? Videlicet, ut non tibi mirum videatur, 
si hi qui a Joanne fuerant baptizati, postea per impositionem manus Apostolorum, 
sint Spiritum sanctum consecuti; cum constet, eos ne peccatorum quidem 
sine subsecutura fide remissionem consecutos. Tu vero qui ab Arianis recipis 
baptizatum, et ei tribuis baptisma, quod perfectum est, quo pacto quasi 
modicum quid ei defuerit, sanctum advocas Spiritum, cum baptisma Christi 
sine Spiritu sancto 180 nullum sit? Verum longius excessi, et cum aequa 
fronte adversarii potuerim impetum submovere, leviora eminus
[ Mss. minus] tela direxi. Joannis enim baptisma intantum imperfectum fuit, 
ut constet postea Christi baptismate baptizatos, qui ab eo fuerant baptizati. 
Ita enim historia refert: Factum est autem, cum Apollo esset Corinthi, 
et cum Paulus pertransiret superiores partes Asiae, devenit Ephesum, et 
cum invenisset quosdam discentes, dixit ad eos: Si Spiritum sanctum accepistis, 
cum credidistis? At illi responderunt: Sed nec si Spiritus sanctus sit, 
audivimus. Dixit autem ad eos: In quo ergo baptizati estis? Responderunt 
in Joannis baptismate. Dixit autem Paulus: Joannes quidem baptizavit baptismo 
poenitentiae plebem, dicens in advenientem post eum, ut crederent, hoc 
est in Jesum, in remissionem peccatorum. His auditis, baptizati sunt in 
nomine Domini nostri Jesu Christi. Et cum imposuisset
illis manus Paulus, continuo cecidit Spiritus sanctus super eos[27]. Si 
ergo baptizati sunt vero et legitimo Ecclesiae baptismate, et ita postea 
Spiritum sanctum consecuti sunt: et tu Apostolorum sequere auctoritatem, 
et baptiza eos, qui Christi non habent baptisma, et poteris invocare Spiritum 
sanctum.
          8.
          Mos Ecclesiarum in manuum impositione. Traditionis auctoritas.--L. 
Qui dormientes sitiunt, avide fauces fluminibus ingurgitant. Et quanto 
plus hauserint, tanto plus sitiunt. Ita mihi et tu videris adversus quaestiunculam 
quam proposui, hinc atque illinc argumenta quaesisse, et nihilominus in 
eadem quaestionum siti perseverare. An nescis etiam Ecclesiarum
______________________________________________________________________
hunc esse morem, ut baptizatis postea manus imponantur, et ita invocetur 
Spiritus sanctus? Exigis ubi scriptum sit? In actibus Apostolorum. Etiam 
si Scripturae auctoritas non subesset, totius orbis in hanc partem consensus 
instar praecepti obtineret. Nam et multa alia quae per traditionem in Ecclesiis 
observantur, auctoritatem sibi scriptae legis usurpaverunt, velut in lavacro 
ter caput mergitare, deinde egressos, lactis et mellis praegustare concordiam 
ad infantiae significationem, die Dominico, et omni Pentecoste; nec de 
geniculis adorare, et jejunium solvere, multaque alia scripta non sunt, 
quae rationabilis sibi observatio vindicavit. 181 Ex quo animadvertis nos 
Ecclesiae consuetudinem sequi, licet ante advocationem Spiritus constet 
aliquem baptizatum.
          9.
          Episcopus ad impositionem manus accurrit. Arianorum blasphemiae. 
Impositio manuum, quare episcopo reservata? Jus baptizandi ab episcopo.--O. 
Non quidem abnuo hanc esse Ecclesiarum consuetudinem, ut ad eos qui longe 
a majoribus urbibus per presbyteros et diaconos baptizati sunt, episcopus 
ad invocationem sancti Spiritus manum impositurus excurrat. Sed quale est, 
ut leges Ecclesiae ad haeresim transferas, et virginis tuae integritatem, 
per meretricum lupanaria patiaris? Episcopus si imponit manum, his imponit 
qui in recta fide baptizati sunt, qui in Patre et Filio et Spiritu sancto 
tres personas, unam substantiam crediderunt. Arianus vero cum aliud nihil 
crediderit (claudite, quaeso, aures qui audituri estis, ne tantae
impietatis vocibus polluamini) nisi in Patre solo vero Deo, et in Jesu 
Christo Salvatore creatura, et in Spiritu sancto utriusque servo, quomodo 
Spiritum sanctum ab Ecclesia recipiet, qui necdum remissionem peccatorum 
consecutus est? Spiritus quippe sanctus, nisi mundam sedem non incolit: 
nec habitator ejus templi efficitur, quod antistitem non habet, veram fidem. 
Quod si hoc loco quaeris, quare in Ecclesia baptizatus, nisi per manus 
episcopi, non accipiat Spiritum sanctum, quem nos asserimus in vero baptismate 
tribui, disce hanc observationem ex ea auctoritate descendere, quod post 
ascensum Domini Spiritus sanctus ad apostolos descendit. Et multis in locis 
idem factitatum reperimus, ad honorem potius sacerdotii quam ad legem
necessitatis. Alioqui si ad episcopi tantum imprecationem Spiritus sanctus 
defluit, lugendi sunt, qui in villulis, aut in castellis, aut in remotioribus 
locis per presbyteros et diaconos baptizati ante dormierunt, quam ab episcopis 
inviserentur. 182 Ecclesiae salus in summi Sacerdotis dignitate pendet: 
cui si non exsors quaedam et ab omnibus eminens detur potestas, tot in 
Ecclesiis efficientur schismata quot sacerdotes. Inde venit, ut sine chrismate 
et episcopi jussione, neque presbyter, neque diaconus jus habeant baptizandi. 
Quod frequenter, si tamen necessitas cogit, scimus etiam licere laicis. 
Ut enim accipit quis, ita et dare potest; nisi forte eunuchus a Philippo 
diacono baptizatus, sine Spiritu sancto fuisse credendus est, de quo Scriptura 
ita loquitur:
Et descenderunt ambo in aquam; et baptizavit eum Philippus[28]. Et cum 
abscederent ab aqua, Spiritus sanctus venit in eunuchum. Si autem illud 
objiciendum putas, quia, Cum audissent apostoli qui erant Jerosolymis, 
quia recepit Samaria verbum Dei, miserunt ad eos Petrum et Joannem, qui 
cum venissent ad eos, oraverunt pro eis, ut acciperent Spiritum sanctum, 
nondum enim ceciderat super ullum illorum[29]. Cur ita factum sit, in consequentibus 
disce. Ipse enim ait: Sed solum baptizati erant in nomine Domini Jesu. 
Tunc imponebant illis manus, et accipiebant Spiritum sanctum. Hoc loco 
si et tu similiter te facere dicis, quia haeretici non baptizaverunt in 
Spiritu sancto, scias Philippum ab apostolis non fuisse divisum, eamdem 
habuisse Ecclesiam,
______________________________________________________________________
eumdem Dominum Jesum Christum praedicasse; diaconum certe fuisse eorum, 
qui postea manus imposuerunt. Tu vero cum apud Arianos non Ecclesiam dicas 
esse, sed synagogam; nec clericos Dei, sed creaturae et idolorum cultores, 
quomodo in dispari causa eamdem asseris rationem te tenere?
          10.
          L. Valenter quidem et fixo gradu me tibi in faciem dimicantem 
repellis; sed post tergum caederis, et nuda a spiculis dorsa non protegis. 
Esto quippe apud Arianos ne baptisma 183 quidem esse, et ideo Spiritum 
sanctum ab eis non posse dari, quia necdum remissionem peccatorum acceperint; 
totum hoc victoriae meae proficit, et argumentorum tuorum palaestra, mihi 
palmam victoriae sudat. Arianus baptisma non habet, et quomodo sacerdotium 
habet?
Laicus apud eos non est, et quomodo episcopus esse potest? Mihi recipere 
mendicum non licet, tu recipis regem? Vos hosti castra traditis; et a nobis 
perfuga [ Al. profuga] rejiciendus est?
          11.
          O. Si priorum meminisses, jam scires tibi fuisse responsum; sed 
dum amorem contradicendi
sequeris, a quaestionum lineis excidisti: more quorumdam loquacium potius 
quam facundorum, qui cum disputare nesciant, tamen litigare non desinunt. 
Ego enim non tam in praesenti Arianos vel improbo, vel defendo, quam illam 
cursus mei metam circumeo, eadem ratione a nobis episcopum recipi, qua 
laicus a vobis recipitur. Si erranti concedis veniam, et ego ignosco poenitenti. 
Si in fide sua baptizato [ Al. baptizatum] baptizans nocere non potuit, 
et in fide sua sacerdotem constitutum constituens non inquinavit. Subtilis 
est haeresis, et ideo simplices animae facile decipiuntur. Deceptio tam 
laici quam episcopi communis est. At episcopus errare non potuit. Revera 
de Platonis et Aristophanis sinu in episcopatum alleguntur [ Al. eliguntur]. 
Quotus enim
quisque est, qui non apprime in his eruditus sit? Denique ex litteratis 
quicumque hodie ordinantur, id habent curae, non quomodo Scripturarum medullas 
ebibant, sed quomodo aures populi declamatorum flosculis mulceant. Accedit 
ad hoc, quod Ariana haeresis magis cum sapientia saeculi facit, et argumentationum 
rivos de Aristotelis fontibus mutuatur. Igitur parvulorum inter se certantium 
ritu, quidquid dixeris, dicam: affirmabis, affirmabo: negabis, negabo. 
Arianus baptizat, ergo episcopus est: non baptizat, tu refuta laicum, et 
ego non recipio sacerdotem. Sequar te quocumque ieris, aut pariter in luto 
haesitabimus, aut pariter expediemur.
          12.
          Solemnis iuterrogatio in Baptismo.--L. Sed laico ideo ignoscendum 
est, 184 quia Ecclesiam
Dei putans, simpliciter accessit, et juxta fidem suam credens baptizatus 
est. O. Novam rem asseris, ut Christianus quisquam factus sit ab eo, qui 
non fuit Christianus. Accedens ad Arianos, in qua fide baptizatus est? 
Nempe in ea quam habebant Ariani. Aut si jam ipse bene credebat, et sciens 
ab haereticis baptizatus est, erroris veniam non meretur. Verum hoc penitus 
absurdum est, ut discipulus ad magistrum vadens ante sit artifex quam doceatur; 
ut modo ab idolorum veneratione conversus, noverit Christum melius quam 
ille qui doceat. At dicis: Simpliciter in Patre et Filio et Spiritu sancto 
credidit, et ideo baptisma consecutus est. Quae est ista, quaeso, simplicitas, 
nescire quod credas? Simpliciter credidit. Quid credidit? certe aut tria 
nomina audiens, tres Deos credidit,
et idololatra effectus est; aut in tribus vocabulis trinominem credens 
Deum, in Sabellii haeresim incurrit. Aut edoctus ab Arianis, unum esse 
verum Deum Patrem, Filium et Spiritum sanctum credidit creaturas. Aut extra 
haec quid credere potuerit, nescio: nisi forte homo jam edoctus in capitolio, 
homousion
didicerat Trinitatem. Sciebat Patrem, Filium et Spiritum sanctum, non natura, 
sed personis esse divisos. Sciebat et Filii nomen in Patre, et Patris nomen 
in Filio. Ridicula penitus assertio, ante de fide quempiam disputare, quam 
credere; ante mysterium scire, quam initiatus sit; aliter de Deo sentire 
baptizantem, et aliter baptizatum. Praeterea cum solemne sit in lavacro 
post Trinitatis confessionem interrogare, Credis sanctam Ecclesiam? credis 
remissionem peccatorum? Quam Ecclesiam credidisse eum dicis? Arianorum? 
sed non habent. Nostram? sed extra hanc baptizatus non potuit eam credere, 
quam nescivit.
          13.
          L. Quoniam ad omnia argutaris, et emissa a nobis spicula scuto 
orationis eludis, unam hastam
jaciam, quae umbonem tegminis tui, et verba crepitantia, vi sua penetret, 
nec diutius patiar, fortitudinem arte superari. 185 Laicus etiam extra 
Ecclesiam fide baptizatus, poenitens recipitur: episcopus vero aut poenitentiam 
non agit, et sacerdos est, aut si poenitentiam egerit, esse episcopus desinit. 
Quamobrem recte nos laicum et suscipimus poenitentem; et episcopum, si 
in sacerdotio perseverare vult, repudiamus. O. Sagitta quae contento nervo 
dirigitur, difficile vitatur. Ante enim ad eum, ad quem jacta est pervenit, 
quam obice clypei frustretur. E contrario tuae propositiones, quia sine 
ferri acumine mittuntur, hostem non valent perforare. Hanc igitur hastam 
quam totis viribus misisti, de qua nobis minitaris, uno, ut aiunt, digitulo 
repellam. Neque enim
hoc modo quaeritur, an episcopus poenitens esse non possit, et laicus possit? 
sed an haereticus baptisma habeat? qui si, ut constat, baptisma non habet, 
quomodo potest esse poenitens, antequam Christianus? Proba mihi ab Arianis 
venientem laicum habere baptismum, et tunc ei poenitentiam non negabo. 
Si vero Christianus non est, si non habuerit sacerdotem qui eum faceret 
Christianum, quomodo aget poenitentiam homo, qui necdum credit?
          14.
          L. Oro te ut, philosophorum argumentatione deposita, Christiana 
mecum simplicitate loquaris, si tamen non dialecticos sequaris [ Al. sequeris], 
sed piscatores. Aequumne tibi videtur, ut Arianus episcopus sit? O. Tu 
eum episcopum probas, quia ab eo recipis baptizatum, et in hoc reprehendendus 
es,
quare a nobis parietibus separaris, cum in fide et in Arianorum nobiscum 
receptione consentias? L. Jam et superius rogavi, ut non philosophice, 
sed Christiane mecum loquaris. O. Discere vis, an contendis? L. Utique 
contendo, quia facti tui a te quaero rationem. O. Si contendis, jam tibi 
responsum est. Eadem enim ratione episcopum ab Arianis recipio, qua tu 
recipis baptizatum. Si discere cupis, in meam aciem transgredere. Adversarius 
enim vincitur, discipulus docetur. 186 L. Non possum ante esse discipulus, 
quam magistrum audiam praedicantem. O. Quoniam tergiversaris, et sic vis 
a me doceri, ut adversarium in integro habeas, tuo animo te docebo. Consentimus 
in fide, consentimus in haereticis recipiendis, consentiamus etiam in conventu. 
L. Hoc
non est docere, sed argumentari. O. Quia tu pacem cum scuto petis, et nos 
olivae ramum gladio inserimus. L. En tollo manus, cedo, vicisti. Verum 
cum arma deponam, sacramenti, in quod me jurare compellis, quaero rationem. 
O. Gratulor interim tibi, et Christo Deo meo gratias ago, quia animo bono 
a falsitate Sardorum ad totius orbis te saporem contulisti, nec dicis more 
quorumdam: Salvum me fac, Domine, quoniam defecit sanctus[30]: quorum vox 
impia, crucem Christi evacuat, Dei Filium subjugat diabolo, et illam complorationem, 
quae a Domino de peccatoribus prolata est, nunc de universis hominibus 
dictam intelligit: Quae utilitas in sanguine meo, dum descendo in corruptionem[31]? 
Sed absit, ut frustra Deus mortuus sit.
______________________________________________________________________
Alligatus est fortis, et vasa ejus direpta sunt[32]. Allocutio Patris impleta 
est: Postula a me, et dabo tibi gentes haereditatem tuam, et possessionem 
tuam terminos terrae[33]. Apparuerunt fontes aquarum, et revelata sunt 
fundamenta orbis terrarum[34]. In sole posuit tabernaculum suum, nec est 
qui se abscondat a calore ejus[35]. Deo plenus Psalmista canit: Inimici 
defecerunt frameae in finem, et civitates eorum destruxisti[36].
          15.
          Et ubi, quaeso, isti sunt nimium religiosi, immo nimium profani, 
qui plures synagogas asserunt esse, quam Ecclesias? Quomodo destructae 
sunt diaboli civitates; et in fine, hoc est in saeculorum consummatione, 
idola corruerunt? Si Ecclesiam non habet Christus, aut si in Sardinia tantum 
habet, nimium
______________________________________________________________________
pauper factus est. Et si Britannias, Gallias, Orientem, Indorum populos, 
barbaras Nationes, et totum semel mundum possidet Satanas: quomodo ad angulum 
universae terrae Crucis 187 tropaea collata sunt? Nimirum adversarius potens 
concessit Christo Iberam excetram: luridos homines, et inopem provinciam 
dedignatus est possidere. Quod si de illa quae in Evangelio scripta est, 
sibi sententia blandiuntur: Putasne cum venerit filius hominis, inveniet 
fidem super terram[37]? sciant illam fidem nominari, de qua ipse Dominus, 
aiebat: Fides tua te salvam fecit[38]. Et alibi de Centurione: Non inveni 
tantam fidem in Israel[39]. Et rursus ad Apostolos: Quid timidi estis, 
modicae fidei[40]? Necnon et in alio loco: Si habueritis
______________________________________________________________________
fidem sicut granum sinapis, dicetis huic monti, transmigra, et transmigrabit[41]. 
Neque enim Centurio aut illa muliercula, quae per duodecim annos fluxu 
sanguinis tabescebat, in Trinitatis sacramenta crediderant, quae post resurrectionem 
Christi Apostolis manifestata sunt; ut merito fides horum quae in mysterio 
est, laudaretur: sed simplicitas mentis et devota Deo suo anima approbata 
est: Dicebat enim in corde suo, si tetigero vestimentum ejus tantum, salva 
fiam[42]. Haec est fides, quam raro inveniri, Deus pronunciavit. Haec est 
fides, quae etiam apud eos qui bene credunt, difficile perfecta invenitur. 
Fiat tibi, inquit Deus, secundum fidem tuam. Hanc ego vocem audire nolo. 
Si enim secundum fidem meam fiat mihi, peribo. Et
______________________________________________________________________
certe credo in Deum Patrem, credo in Deum Filium, et credo in Deum Spiritum 
sanctum. Credo in unum Deum, et tamen secundum meam fidem nolo mihi fieri. 
Saepe quippe venit inimicus homo, et inter Dominicam messem zizania interserit. 
Neque hoc dico, quod majus quidquam sit, quam sacramenti fides, quam puritas 
animae: sed indubitata ad Deum fides, ardue reperitur. Verbi gratia dictum 
sit, ut quod volumus perspicuum fiat: ad orationem assisto; non orarem, 
si non crederem: sed si vere crederem, illud cor quo Deus videtur, mundarem, 
manibus tunderem pectus, genas lacrymis rigarem, corpore inhorrescerem, 
ore pallerem, 188 jacerem ad Domini mei
pedes, eosque fletu perfunderem, crine tergerem, haererem certe trunco 
crucis, nec prius amitterem, quam misericordiam impetrarem. Nunc vero creberrime 
in oratione mea, aut per porticus deambulo, aut de fenore computo, aut 
abductus turpi cogitatione, etiam quae dictu erubescenda sunt, gero. Ubi 
est fides? siccine putamus orasse Jonam? sic tres pueros? sic Danielem 
inter leones? sic certe latronem in cruce? Et haec ego exempli causa ad 
intelligentiam sensus protuli. Caeterum conveniat unusquisque cor suum, 
et in omni vita inveniet, quam rarum sit fidelem animam inveniri, ut nihil 
ob gloriae cupiditatem, nihil ob rumusculos hominum faciat. Neque enim 
statim qui jejunat, Deo jejunat, aut extendens pauperi manum, Deo fenerat. 
Vicina sunt vitia virtutibus.
Difficile est Deo tantum judice esse contentum.
          16.
          L. Praevenisti interrogationem meam: hanc enim Scripturam mihi 
in ultimo reservabam. Et ferre omnes nostri, immo jam non mei, hoc quasi 
ariete in disceptationibus utuntur, quem confractum ac comminutum vehementer 
gaudeo. Sed quaeso te, ut mihi omnem causam, quare ab Arianis venientes 
Ecclesia recipiat, non quasi adversario, sed quasi discipulo explices. 
Nam quum tibi verbo respondere non possim, animo tamen necdum assentior.
          17.
          O. Sub rege Constantio, Eusebio et Hypatio consulibus, nomine 
unitatis et fidei infidelitas scripta est, ut nunc agnoscitur. Nam illo 
tempore, nihil tam pium, nihil tam conveniens servo Dei videbatur, quam 
unitatem sequi, et a totius mundi communione
non scindi. Praesertim quum superficies expositionis, nihil jam sacrilegum 
praeferret: Credimus, aiebant, in unum verum Deum, Patrem omnipotentem. 
Hoc etiam nos confitemur. Credimus in Unigenitum Dei Filium, qui ante omnia 
saecula, et ante omne principium natus est 189 ex Deo. Natum autem Unigenitum 
solum ex solo Patre, Deum ex Deo, similem genitori suo Patri secundum Scripturas; 
cujus nativitatem nullus novit, nisi qui solus eum genuit, Pater. Numquid 
hic insertum est: Erat tempus, quando non erat? vel, de nullis exstantibus, 
creatura est Filius Dei? Perfecta fides est, Deum de Deo credere. Et natum 
aiebant Unigenitum solum, ex solo
Patre. Quid est natum? Certe non factum. Nativitas suspicionem auferebat 
creaturae. Addebant praeterea, Qui de coelo descendit, conceptus est de 
Spiritu Sancto, natus ex Maria Virgine, crucifixus a Pontio Pilato, tertia 
die resurrexit a mortuis, ascendit in coelum, sedet ad dexteram Dei Patris, 
venturus judicare vivos et mortuos. Sonabant verba pietatem, et inter tanti 
mella praeconii, nemo venenum insertum putabat.
          18.
          Usiae nomen quare ablatum. Valens Mursensis Episcopus. Scrinia 
publica Ecclesiarum. Acta Ariminensis synodi. --De Usiae vero nomine abjiciendo, 
verisimilis ratio praebebatur. Quia in Scripturis, aiebant, non invenitur, 
et multos simpliciores novitate sua scandalizat, placuit auferri. Non erat 
curae Episcopis de vocabulo, quum sensus esset in tuto. Denique
ipso in tempore, quum fraudem fuisse in expositione rumor populi ventilaret, 
Valens Mursensis Episcopus, qui eam conscripserat, praesente Tauro praetorii 
praefecto, qui ex jussu regis synodo aderat, professus est se Arianum non 
esse, et penitus ab eorum blasphemiis abhorrere. Res secrete gesta, opinionem 
vulgi non exstinxerat. Itaque alia die in Ecclesia, quae est apud Ariminum, 
et episcoporum simul et laicorum turbis concurrentibus, Muzonius episcopus 
provinciae Byzacenae, cui propter aetatem primae ab omnibus deferebantur, 
ita locutus est: Ea quae sunt jactata in publicum, et ad nos usque perlata, 
aliquem e nobis sanctitati vestrae legere praecipimus, ut quae sunt mala, 
et ab auribus et a corde nostro abhorrere 190 debent, omnium una voce damnentur.
Responsum est ab universis episcopis, placet. Itaque cum Claudius episcopus 
provinciae Piceni ex praecepto omnium, blasphemias, quae Valentis ferebantur, 
legere coepisset: Valens suas esse negans, exclamavit, et dixit: Si quis 
negat Christum Dominum, Dei Filium, ante saecula ex Patre genitum, anathema 
sit. Ab universis consonatum est, anathema sit. Si quis negat Filium similem 
Patri secundum Scripturas, anathema sit. Omnes responderunt, anathema sit. 
Si quis Filium Dei non dixerit aeternum cum Patre, anathema sit. Ab universis 
conclamatum est, anathema sit. Si quis dixerit creaturam Filium Dei, ut 
sunt caeterae creaturae, anathema sit. Similiter dictum est, anathema sit. 
Si quis dixerit de nullis exstantibus Filium, et non
de Deo Patre, anathema sit. Omnes conclamaverunt, anathema sit. Si quis 
dixerit, erat tempus, quando non erat Filius, anathema sit. In hoc vero 
cuncti episcopi, et tota simul Ecclesia plausu quodam et tripudio Valentis 
vocem exceperunt. Quod si quis a nobis fictum putat, scrinia publica scrutetur. 
Plenae sunt certe Ecclesiarum arcae, et recens adhuc rei memoria est. Supersunt 
homines, qui illi synodo interfuerunt; et quod veritatem firmet, ipsi Ariani 
haec ita, ut diximus, gesta non denegant. Quum ergo cuncti Valentem ad 
coelum laudibus tollerent, et suam in eum suspicionem cum poenitentia damnarent; 
idem Claudius qui supra legere coeperat, ait: Adhuc sunt aliqua, quae subterfugerunt 
dominum et fratrem meum Valentem, quae si vobis videtur, ne quis
scrupulus remaneat, in commune damnemus. Si quis dixerit Filium Dei esse 
quidem ante omnia saecula; sed non ante omne omnino tempus, ut ei aliquid 
anteferat, anathema sit. Dixerunt cuncti, anathema sit. Multaque alia quae 
suspiciosa videbantur, ad 191 pronunciationem Claudii, Valens condemnavit. 
Quae si quis plenius discere cupit, in Ariminensis synodi actis reperiet, 
unde et nos ista libavimus.
          19.
          Valens et Ursacius. Corpus Domini in Ecclesia. Nicaena synodus 
propter quid congregata. --His ita gestis, concilium solvitur. Laeti omnes 
ad provincias revertuntur. Idem enim Regi et bonis omnibus curae fuerat, 
ut Oriens atque Occidens communionis sibi vinculo necterentur. SED DIU 
SCELERA non latent, et cicatrix male obducta, incocto pure, dirumpitur.
Coeperunt postea Valens et Ursacius, caeterique nequitiae eorum socii, 
egregii videlicet Christi sacerdotes, palmas suas jactitare, dicentes se 
Filium non creaturam negasse, sed similem caeteris creaturis. Tunc usiae 
nomen abolitum est: tunc Nicaenae fidei damnatio conclamata est. Ingemuit 
totus orbis, et Arianum se esse miratus est. Igitur alii intra suam communionem 
remanere, alii ad eos confessores qui sub nomine Athanasii exsulabant, 
coeperunt litteras mittere: nonnulli initam societatem meliorem desperatione 
planxerunt. Pauci vero (ut se natura hominum habet) errorem pro consilio 
defensavere. Periclitabatur navicula Apostolorum, urgebant venti, fluctibus 
latera tundebantur: nihil jam supererat
spei: Dominus excitatur, imperat tempestati, bestia [ Scil. Constantius] 
moritur, tranquillitas rediit. Manifestius dicam. Omnes episcopi, qui de 
propriis sedibus fuerant exterminati, per indulgentiam novi principis [ 
Scil. Juliani] ad Ecclesias redeunt. Tunc triumphatorem suum Athanasium 
Aegyptus excepit; tunc Hilarium de praelio revertentem, Galliarum Ecclesia 
complexa est; tunc ad reditum Eusebii [ Scil. Vercellensis] lugubres vestes 
Italia mutavit. Concurrebant episcopi, qui Ariminensibus dolis irretiti, 
sine conscientia haeretici ferebantur, contestantes Corpus Domini, et quidquid 
in Ecclesia sanctum est, se nihil mali in 192 sua fide suspicatos. Putavimus, 
aiebant, sensum congruere cum verbis; nec in Ecclesia Dei, ubi simplicitas, 
ubi pura confessio est, aliud in corde clausum esse, aliud in
labiis proferri timuimus. Decepit nos bona de malis existimatio. Non sumus 
arbitrati sacerdotes Christi adversus Christum pugnare. Multaque alia, 
quae brevitatis studio praetereo, flentes asserebant: parati et subscriptionem 
pristinam, et omnes Arianorum blasphemias condemnare. Hoc loco interrogo 
istos nimium religiosos, quid de confessoribus agendum putaverint? Depositis, 
inquient, veteribus episcopis, novos ordinassent [ Al. ordinare]. Tentatum 
est. Sed quotus quisque bene sibi conscius patitur se deponi? Praesertim 
cum omnes populi, sacerdotes suos diligentes, pene ad lapides et ad interemptionem 
deponentium eos convolaverint? Mansissent, aiunt, intra suam communionem. 
Hoc est dicere, irrationabili crudelitate orbem totum diabolo
condonassent [ Al. condemnassent]. Cur damnassent eos qui Ariani non erant? 
Cur Ecclesiam scinderent in concordia fidei permanentem? Cur denique credentes 
bene, obstinatione sua facerent Arianos? Nam cum in synodo Nicaena, quae 
propter Arianam perfidiam congregata est, octo episcopos Arianos susceptos 
sciamus; et episcopus jam in
mundo nullus sit, nisi quos synodus illa ordinavit: quomodo potuerunt adversum 
eam facere, propter quam exsilium sustinuerunt?
          20.
          Auctores haereseos Arianae. Supererant homines qui synodo Nicaenae 
interfuerant. Quid constitutum in synodo Alexandrina. Lucifer quid fecerit.--L. 
An tandem et tunc recepti sunt Ariani? quinam quaeso? O. Eusebius episcopus 
Nicomediensis, Theognius [ Al. Theogonius] episcopus Nicaenus. Saras tunc 
presbyter Libyae. Eusebius episcopus Caesareae Palaestinae, et reliqui, 
quos enumerare longum est. Ipse quoque caput horum et causa malorum, Arius 
Presbyter, et Ezoius diaconus, qui post Eudoxium Antiochenus 193 episcopus 
fuit; et Achillas lector. Hi quippe tres Alexandrinae Ecclesiae clerici, 
auctores
hujus haereseos exstiterunt. L. Si quispiam eos neget fuisse susceptos, 
quomodo revincetur? O. Supersunt adhuc homines qui illi synodo interfuerunt. 
Et si hoc parum est, quia propter temporis antiquitatem rari admodum sunt, 
et in omni loco testes adesse non possunt, legamus acta et nomina episcoporum 
synodi Nicaenae; et hos quos supra diximus fuisse susceptos, subscripsisse 
homusion, inter caeteros reperiemus. L. Si potes, ostende post synodum 
Nicaenam illos in perfidiam declinasse. O. Recte proposuisti. Solent enim 
oculis clausis denegare, qui non credunt factum esse quod nolunt. Sed quomodo 
postea non declinarunt, propter quos synodus congregata est? Et quorum 
epistolae et libri impietatis ante synodum editi, usque ad praesentem diem 
durant? Igitur cum illo tempore trecenti et eo amplius
episcopi, paucos homines, quos sine damno Ecclesiae abjicere poterant, 
susceperint: miror quosdam, et certe Nicaenae fidei sectatores, tantae 
duritiae existere, ut tres confessores de exsilio revertentes, non putent, 
id ob totius orbis salutem necessitate facere debuisse, quod tot et tales 
viri voluntate fecerunt. Sed, ut dicere coeperamus, post reditum confessorum, 
in
Alexandrina postea synodo constitutum est, ut, exceptis auctoribus haereseos, 
quos error excusare non poterat, poenitentes Ecclesiae sociarentur: non 
quod episcopi possint esse qui haeretici fuerant; sed quod constaret eos 
qui reciperentur, haereticos non fuisse. Assensus est huic sententiae Occidens: 
et per tam necessarium concilium [ Fort. consilium], Satanae faucibus mundus 
ereptus est. Ventum est ad asperrimum locum, in quo adversum voluntatem 
et propositum meum, cogor de beato Lucifero, secus quidquam quam et illius 
meritum, et mea humanitas poscit, existimare. Sed quid faciam? veritas 
os reserat, et invitam linguam 194 conscium ad eloquendum pectus impellit. 
In tali articulo Ecclesiae, in tanta rabie luporum, segregatis paucis ovibus, 
reliquum
gregem deseruit. Bonus quidem ipse pastor, sed multam praedam bestiis relinquens. 
Praetereo illa, quae quidam ex maledicis, quasi satis firma defendunt; 
hoc illum amore gloriae, et nominis in posteros transmittendi fecisse: 
necnon et pro simultate, quam adversus Eusebium [ Scil. Vercellensem] propter 
Antiochenam dissensionem susceperat. Nihil istorum de tali viro credo: 
unum est quod etiam in praesenti constanter loquar, verbis eum a nobis 
dissentire, non rebus: si quidem recipiat, qui ab Arianis baptisma consecuti 
sunt.
          21.
          Hilarius Romanae Ecclesiae diaconus. Ecclesia non est quae non 
habet sacerdotem.--L. Quam longe alia, et ut nunc intelligo, errori magis 
quam spei proficientia, mihi antea afferebantur! Verum gratias
ago Christo Deo, qui in pectus meum veritatis lumen infudit; ne adhuc ore 
sacrilego, virginem ejus scortum diaboli clamarem. Restat unum, quod quaeso 
te ut edisseras, quid adversum Hilarium dicendum sit, qui ne baptizatos 
quidem recipiat ab Arianis. O. Hilarius cum Diaconus de Ecclesia recesserit, 
solusque ut putat, turba sit mundi, neque eucharistiam conficere potest, 
episcopos et presbyteros non habens: neque baptisma sine eucharistia tradere. 
Et cum jam homo mortuus sit, cum homine pariter interiit et secta, quia 
post se nullum Clericum diaconus potuit ordinare. Ecclesia autem non est, 
quae non habet sacerdotes. Sed omissis paucis homunculis, qui ipsi et laici 
sunt et episcopi, ausculta quid de omni Ecclesia sentiendum sit. L. Tribus,
ut aiunt, verbis tam grandem quaestionem dissolvisti, et quidem dum loqueris, 
videor mihi tecum facere. Si vero obticueris, nescio quid rursum scrupuli 
nascitur: quare ab haereticis baptizati suscipiuntur. O. Hoc est quod et 
ego dixi, ausculta quid de omni Ecclesia sentiendum sit. Iste enim, ut 
ais, scrupulus 195 multos titillat. Et longus fortasse
ero in enarrando: verum tanti est lucrum veritatis.
          22.
          Arca Noe typus Ecclesiae. Octavus numerus in Psalmis et in Evangelio. 
Gradus Ecclesiae. Nemo potest ante judicii diem de hominibus judicare. 
--Arca Noe Ecclesiae typus fuit, dicente Petro Apostolo: In Arca Noe pauci, 
id est, octo animae salvae factae sunt per aquam, quod et nos nunc similis 
[Al similiter] formae baptisma salvos facit [Al. faciat][43]. Ut in illa 
omnium animalium genera: ita et in hac universarum et gentium et morum 
homines sunt. Ut ibi pardus et haedi, lupus et agni: ita et hic et justi 
et peccatores, id est, vasa aurea et argentea, cum ligneis et fictilibus 
commorantur. Habuit arca nidos suos: habet Ecclesia plurimas mansiones. 
Octo animae
______________________________________________________________________
hominum in arca Noe servatae sunt. Et nobis Ecclesiastes[44]jubet dare 
partes septem, dare partes octo, id est, credere utrique Testamento. Ideo 
quidam psalmi pro octava inscribuntur, et per octonos versus, qui singulis 
litteris subjecti sunt, in centesimo decimo octavo psalmo justus eruditur. 
Beatitudines quoque quas Dominus discipulis in monte pronuncians, Ecclesiam 
delineavit, octo sunt. Et Ezechiel in aedificationem Templi, octonarium 
numerum assumit. Multaque alia in hunc modum per Scripturas significata 
reperies. Emittitur itaque de arca corvus, et non redit, et postea pacem 
terrae columba nuntiat. Ita et in baptismate Ecclesiae, te terrimo alite 
expulso, id est, diabolo, pacem terrae nostrae columba Spiritus sancti 
nuntiat. A triginta
______________________________________________________________________
cubitis incipiens, et usque ad unum cubitum paulatim decrescens, arca construitur. 
Similiter et Ecclesia multis gradibus consistens, ad extremum diaconis, 
presbyteris, episcopisque finitur. Periclitata est arca in diluvio, periclitatur 
Ecclesia in mundo. Egressus Noe vineam plantavit, et bibens de ea, inebriatus 
est: natus quoque in carne Christus, Ecclesiam plantavit, et passus est. 
Nudatum patrem irrisit major filius, et minor texit, et Deum crucifixum 
illuserunt Judaei, et honoraverunt Gentiles. Dies me deficiet, si omnia 
arcae sacramenta cum Ecclesia componens, edisseram. Qui sint inter nos 
aquilae, qui columbae, qui leones, 196 qui cervi, qui vermiculi, qui serpentes, 
quod ad praesens negotium pertinet, breviter expediam. Non solum in Ecclesia 
morantur
oves, nec mundae tantum aves volitant; sed frumentum in agro seritur, interque 
nitentia culta Lappaeque et tribuli, et steriles dominantur avenae[45]. 
Quid faciat agricola? Evellat lolium? Sed tota pariter messis evertitur. 
Quotidie industria rusticana aves sonitu abigit, imaginibus exterret: hinc 
flagello crepitat, hinc
______________________________________________________________________
formidines tendit. Attamen aut veloces capreae, aut lascivus onager incurrit: 
hinc in effossa horrea mures frumenta comportant, hinc ferventi agmine 
segetem formica populatur. Ita res se habet. Nemo securus agrum possidet. 
Dormiente patrefamilias, inimicus homo zizaniam superseminavit, ad quam 
eradicandam cum servi ire proponerent, Dominus prohibuit, sibi servans 
palearum et frumenti discretionem[46]. Haec sunt vasa irae et misericordiae, 
quae in domo Dei ab Apostolo praedicantur[47]. Veniet ergo dies quando, 
thesauro Ecclesiae aperto, proferet Dominus vasa irae suae, quibus exeuntibus 
sancti dicent: Ex nobis exierunt; sed non erant ex nobis. Si enim fuissent 
ex nobis, mansissent utique nobiscum[48]. Nemo potest Christi palmam sibi 
assumere, nemo ante
______________________________________________________________________
diem judicii de hominibus judicare. Si jam mundata est Ecclesia, quid Domino 
reservamus? Est via quae videtur esse apud homines recta, novissima autem 
ejus veniunt in profundum inferni[49]. IN HOC ERRORE judicii, quae potest 
esse certa sententia?
          23.
          Traditio Ecclesiastica. Haeretici primitivae Ecclesiae. Haeretici 
Judaeorum. Haeretici in Evangelia, --Conatus est beatus Cyprianus contritos 
lacus fugere, nec bibere de aqua aliena: et idcirco haereticorum baptisma 
reprobans, ad Stephanum tunc Romanae urbis episcopum, qui a beato Petro 
vicesimus secundus fuit, super hac re Africanam synodum direxit, sed conatus 
ejus frustra fuit. Denique illi
______________________________________________________________________
ipsi episcopi, qui rebaptizandos haereticos cum eo statuerant, ad antiquam 
consuetudinem revoluti, novum emisere Decretum. Quid facimus [ Al. faciamus]? 
ita et nobis majores nostri, et illis sui tradidere majores. Sed quid de 
posterioribus loquar? Apostolis 197 adhuc apud Judaeam Christi sanguine 
recenti, phantasma Domini corpus asserebatur; Galatas ad observationem 
Legis traductos, Apostolus iterum parturit; Corinthios resurrectionem carnis 
non credentes, pluribus argumentis ad verum iter trahere conatur. Tunc 
Simon Magus, et Menander discipulus ejus, Dei se asseruere virtutes: tunc 
Basilides summum Deum Abraxas, cum trecentis sexaginta quinque editionibus 
commentatus est: tunc Nicolaus, qui unus de septem diaconis fuit, die noctuque 
nuptias faciens, obscoenos et auditu quoque
erubescendos coitus somniavit. Taceo de Judaism haereticis, qui ante adventum 
Christi, legem traditam dissiparunt: quod Dosithaeus Samaritanorum princeps 
Prophetas repudiavit: quod Sadducaei ex illius radice nascentes, etiam 
resurrectionem carnis negaverunt: quod Pharisaei a Judaeis divisi, propter 
quasdam observationes superfluas, nomen quoque a dissidio susceperunt; 
quod Herodiani Herodem regem suscepere pro Christo. Ad eos venio haereticos, 
qui Evangelia laniaverunt. Saturninum quemdam, et Ophitas, et Cainaeos, 
et Setthoitas, et Carpocratem, et Cerinthum, et hujus successorem Ebionem, 
et caeteras pestes, quorum plurimi vivente
198 adhuc Joanne apostolo eruperunt, et tamen nullum eorum legimus rebaptizatum.
          24.
          Haereticis concedenda poenitentia sine baptismo. --Quoniam autem 
talis viri fecimus mentionem, de Apocalypsi quoque ejus approbemus, haereticis 
sine baptismate debere poenitentiam concedi. Angelo Ephesi deserta charitas 
imputatur. In Angelo Pergamenae Ecclesiae, idolothytorum esus, et Nicolaitarum 
doctrina reprehenditur. Item apud Angelum Thiatyrorum, Jezabel prophetissa, 
et simulacrorum escae, et fornicationes increpantur. Et tamen omnes hos 
ad poenitentiam Dominus hortatur: sub comminatione quoque futurae poenae, 
nisi convertantur. Non autem cogeret poenitere, si non esset poenitentibus 
veniam concessurus. Numquid dixit, rebaptizentur
qui in Nicolaitarum fide baptizati sunt? vel imponantur eis manus, qui 
eo tempore apud Pergamenos crediderunt, qui disciplinam tenebant Balaam? 
Quin potius, Age, inquit, poenitentiam: sin autem, ego veniam tibi cito, 
et pugnabo tecum in romphaea oris mei[50].
          25.
          S. Cypriani epist. ad Stephanum. Ejusdem ep. ad Jubaian. --Verum 
si voluerint hi qui ab Hilario instituti sunt, et oves sine pastore esse 
coeperunt, de Scripturis ea proferre, quae beatus Cyprianus ob Haereticos 
rebaptizandos in epistolis suis reliquit, sciant illum haec non cum anathemate 
199 eorum qui se sequi noluerant, edidisse. Siquidem in communione eorum 
permansit, qui sententiae suae contraierant: sed hortatum potius fuisse 
propter Novatum,
______________________________________________________________________
et alias tunc haereses multas enascentes, ne quisquam ab eo sine damnatione 
erroris sui reciperetur. Sermonem denique suum, quem super hac re ad Stephanum 
Romanum pontificem habuit, tali fine complevit: « Haec ad conscientiam 
tuam, frater charissime, et pro honore communi, et simplici dilectione 
protulimus, credentes etiam tibi pro religionis tuae et fidei veritate 
placere, quae et religiosa pariter et vera sunt. Caeterum scimus quosdam, 
quod semel imbiberunt, nolle deponere, nec propositum suum facile mutare; 
sed salvo inter collegas pacis et concordiae vinculo, quaedam propria, 
quae apud se semel sint usurpata, retinere. Qua in re non vim cuiquam facimus, 
aut legem damus, quin habeat in Ecclesiae administratione voluntatis suae 
arbitrium
liberum: unusquisque sit praepositus, rationem actus
sui Domino redditurus. » Ad Jubaianum quoque de haereticis rebaptizandis 
scribens, in fine libelli sic locutus est: « Haec tibi breviter pro nostra 
mediocritate scripsimus, frater charissime, nemini praescribentes, aut 
praejudicantes, quominus unusquisque episcoporum quod putat, faciat, habens 
arbitrii sui liberam potestatem. Nos, quantum in nobis est, propter haereticos 
cum collegis et coepiscopis nostris non contendimus, cum quibus divinam 
concordiam et Dominicam pacem tenemus, maxime cum Apostolus dicat: Si quis 
autem putaverit se contentiosum esse, nos talem consuetudinem non habemus, 
nec Ecclesia Dei. Servatur a nobis patienter et leniter charitas animi, 
collegii honor, vinculum fidei, concordia sacerdotii. »
          26.
          Contra Hilarium E. R. Diaconum. --Est praeterea aliud quod inferemus, 
adversum quod ne mutire quidem audeat Hilarius, Deucalion orbis. Si enim 
haeretici baptisma non habent, et ideo rebaptizandi ab Ecclesia sunt, quia 
in Ecclesia non fuerunt, ipse quoque Hilarius non est Christianus. In ea 
quippe 200 Ecclesia baptizatus est, quae semper ab haereticis baptismum 
recepit. Antequam Ariminensis synodus fieret, antequam Lucifer exsularet, 
Hilarius Romanae Ecclesiae diaconus ab haereticis venientes, in eo quod 
prius acceperant baptismate suscipiebat. Nisi forte tantum Ariani haeretici 
sunt, et ab his solis baptizatum recipere non licet, ab aliis licet. Diaconus 
eras, o Hilari, et a Manichaeis baptizatos recipiebas. Diaconus eras, et 
Ebionis baptisma comprobabas.
Repente postquam exortus est Arius, totus tibi displicere coepisti. Segregas 
te cum tuis vernulis, et novum balneum aperis. Si te angelus aliquis, aut 
apostolus rebaptizavit, non infringo quod sequeris. Si vero in sinu meo 
natus, si uberum meorum lacte nutritus, adversum me gladium levas, redde 
quod dedi, et esto, si potes, aliter christianus. Meretrix sum, sed tamen 
mater tua sum. Non servo unius tori castitatem, talis eram quando conceptus 
es: cum Ario adulteria committo, feci et antea cum Praxea, cum Ebione, 
cum Cerintho, Novato: hos amplexaris, hos in matris tuae domum jam adulteros 
recipis. Nescio quid te unus adulter offendat.
          27.
          Haereticos semper susceptos. --Quod si negandum
quispiam putaverit, haereticos a majoribus nostris
semper fuisse susceptos, legat beati Cypriani epistolas, in quibus Stephanum 
Romanae urbis episcopum, et inveteratae consuetudinis lacerat errorem. 
Legat et ipsius Hilarii libellos, quos adversus nos de haereticis rebaptizandis 
edidit, et ibi reperiet ipsum Hilarium confiteri, a Julio, Marco, Sylvestro, 
et caeteris veteribus episcopis similiter in poenitentiam omnes haereticos 
susceptos: nec tamen sibimet veritatis consuetudinem praejudicare debere, 
Synodus quoque Nicaena, cujus paulo ante fecimus mentionem, omnes haereticos 
suscepit, exceptis Pauli Samosateni discipulis. Et quod his majus est, 
episcopo Novatianorum, si conversus fuerit, presbyterii gradum servat. 
Quae sententia et Luciferum impugnat, et Hilarium: dum idem et clericus 
est, et baptizatus.
201 28. In qua Ecclesia permanendum. Conclusio disputationis et fructus. 
--Poteram diem istiusmodi eloquio ducere, et omnes propositionum rivulos 
uno Ecclesiae sole siccare. Verum quia jam multum sermocinati sumus, et 
prolixitas concertationis audientium studia lassavit, brevem tibi apertamque 
animi mei sententiam proferam, in illa esse Ecclesia permanendum,
quae ab Apostolis fundata; usque ad diem hanc durat. Sicubi audieris eos 
qui dicuntur Christi, non a Domino Jesu Christo, sed a quoquam alio nuncupari: 
ut puta Marcionitas, Valentinianos, Montenses, sive Campitas: scito non 
Ecclesiam Christi, sed Antichristi esse synagogam. Ex hoc enim ipso quod 
postea instituti sunt, eos se esse indicant, quos futuros Apostolus praenuntiavit. 
Nec sibi blandiantur, 202 si de Scripturarum capitulis videntur sibi affirmare 
quod dicunt, cum et diabolus de Scripturis aliqua sit locutus, et Scripturae 
non in legendo consistant, sed in intelligendo. Alioqui si litteram sequimur, 
possumus et nos quoque novum nobis dogma componere: ut asseramus in Ecclesiam 
non recipiendos, qui calceati sint, et duas
tunicas habeant. L. Non solum te vicisse existimes, vicimus utrique, uterque 
nostrum palmam refert: tu mei, et ego erroris. Utinamque mihi sic semper 
disputare contingat, ut ad meliora proficiens, deseram quod male tenebam. 
Unum tamen tibi confiteor, quia mores meorum apprime novi, facilius eos 
vinci posse, quam persuaderi.