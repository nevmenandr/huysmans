######################################################################
        PRAEFATIO.
Sacrosancta atque praesaga sanctorum Patriarcharum benedictio, quae per 
Spiritum sanctum atque os beati Jacobi singulis est competenti qualitate 
distributa, nec per omnia sensu litterario potest intelligi, maxime cum 
idem beatus Patriarcha dicat: Ut annuntiem vobis quae ventura sunt in novissimis 
diebus[1]: nec ita extenuanda per sensum allegoricum, ut omnino evacuari 
debeat sensus historicus: quia et quaedam, uti post videbimus, sic eis 
praedicta sunt, ut quaedam in proximo, quaedam multo post venerint: tamen 
plura ex illis in finem futura servata sunt. Quae ergo historialiter in 
ipsis verbis intelligere possumus, primum, quasi fundamenta jaciendo, donante 
Domino, strictim pandamus:
______________________________________________________________________
quae autem omnimodis litteram refugiunt, ea per spiritalem intelligentiam, 
sicut et spiritali sunt intellectu carpenda, discutiamus.
          CAPUT PRIMUM. Benedictio Ruben.
            1.
            Ruben primogenitus meus; tu fortitudo mea, et principium doloris 
mei: prior in donis, major imperio[2]. Patet litterae sensus, quia beatus 
Jacob primum filium Ruben ex Lia uxore sua susceperit[3]: qui si se digne 
tanto patre tractasset, ad eum primogenita regnumque pertineret. Unde dicit 
eum primogenitum, quasi cui deberentur dona primogeniti. Sed et fortitudinem 
suam eum nominat, eo quod robur imperii ad eum debuerit declinare. Haec 
autem non ideo indicative protulit, quod ita futura esse vel praeviderit, 
vel
______________________________________________________________________
voluerit; sed ut eum per haec dicta ad poenitentiam cohortaretur, cum recoleret, 
a quanta dignitate peccando decidisset.
            2.
            Unde dicit: et principium doloris mei. Principium namque doloris 
ejus fuit, qui, ruptis castimoniae habenis, infrenis irruit ad constuprandam 
conjugem patris[4]: quae res non mediocri dolore eum stimulasse credenda 
est. Bene autem dicitur principium doloris iste, quia et reliqui fratres 
accusati sunt a beato Joseph apud patrem crimine pessimo[5].
            3.
            Quod autem ait: prior in donis, ad primogenita pertinet, quae 
illi tamquam primogenito debebantur. Quod vero subjungit: major imperio, 
aperte declaratur, ad eum pertinuisse, ut de ejus semine
______________________________________________________________________
reges reliquorum fratrum crearentur.
            4.
            Quod vero ait: effusus es sicut aqua, hunc habet sensum: Sicut 
aqua quae vase non cohibetur, quaquaversum fluit, et ubi declivior locus 
humiliorem se praebuerit, toto impetu decidit; ita tu nulla mensura conjugali 
libidinem cohibuisti, sed quo te impetus voluptatis allexit, eo sentinam 
tuae concupiscentiae diffudisti. Cum vero subjungit: non crescas, prohibet 
eum ulterius a tali et simili turpitudine. Unde et Dominus ad Cain: peccasti? 
quiesce.
            5.
            Quo autem ista tendant, subjuncta verba testantur: Quia ascendisti 
cubile patris tui, et maculasti stratum ejus[6]. Manifeste enim iis verbis 
incesti crimen, quod ille in Balaam concubinam patris sui commiserat[7], 
exaggeratur. Quod ne cui forsan violentum videatur, eo
______________________________________________________________________
quod praemissum est: annuntiabo vobis quae ventura sunt in novissimis diebus; 
audiat, quid liber Paralipomenon de hac re dicat: Filii quoque Ruben primogeniti 
Israel: ipse quippe fuit primogenitus ejus: sed cum violasset torum patris 
sui, data sunt primogenita ejus filiis Joseph filii Israel, et non est 
reputatus in primogenitum[8].
            6.
            Typice autem Ruben iste primogenitus populum designat Judaicum, 
qui primogenitus fuit Dei, juxta illud quod de illo Dominus ad Moysem ait: 
Filius primogenitus meus Israel[9]; et beatus Hieremias: Sanctus Israel 
Domino, primitiae frugum ejus[10]. Qui fortitudo illius fuit, quando in 
Patriarchis et Prophetis, et caeteris quibuscamque fortissimis viris contra 
idolatriam, et vitiorum
______________________________________________________________________
omnium impuram catervam fortiter dimicavit.
            7.
            Qui tamen principium doloris ejus postea exstitit, quando adveniente 
Salvatore in incredulitate permanens doctrinam illius suscipere mente tumida 
recusavit. Unde Dominus videns civitatem Hierusalem, flevisse dicitur[11], 
et in Lazari resuscitatione pro ejus populi caecitate lacrymatus esse perhibetur[12].
            8.
            Cum autem dicitur prior in donis, ostenditur quidem praecessisse 
eumdem populum in muneribus a Deo cellatis: subsecuturam vero gentium Ecclesiam, 
quae eisdem et multo potioribus esset donanda charismatibus. Cum vero subjungitur 
major imperio, non mirum si honoretur eadem gens, quae prima credidit praerogativa 
patrum, quando
______________________________________________________________________
beatus Paulus apostolus multum per omnem modum amplius esse Judaeo dicat[13].
            9.
            Addidit interea: Effusus es sicut aqua, effrenationem illius 
populi mente considerans, qui nequaquam vase legis ac praeceptorum divinorum 
coercitus est mensura; sed abjectis omnium praeceptorum Dei vinculis, in 
Salvatoris necem toto conatu locutionis suae rivos effudit. Nam quod per 
aquam locutio bona vel mala significetur, Scriptura testis est divina, 
quae in bono dicit: Aqua profunda verba ex ore viri[14]; itemque in malo: 
Qui dimittit aquam, caput est jurgiorum[15]. Quod vero subjungit: non crescas, 
ostendit eumdem populum, sicut et oculis cernimus, inter cunctas gentes 
paucissimo numero diminutum.
______________________________________________________________________
            10.
            Quare autem ista perpessus sit, subjuncta verba testantur: 
Quia ascendisti cubile patris tui, et maculasti stratum ejus. Per cubile 
patris carnem Salvatoris insinuamus. Nec mirum. Cubile patris ejus gentes, 
et corpus dominicum intelligit, quia ab
eodem idem populus creatus est: nam scriptum est de eo: Omnia per ipsum 
facta sunt[16]. Per stratum vero idem corpus intelligitur, quod quasi a 
Judaeis maculatum est, quando eorum acclamatione Dominus et in cruce suspensus, 
et lancea transverberatus est, atque cruore proprio perfussus est.
          CAPUT II. Benedictio Simeon et Levi.
            1.
            Simeon et Levi fratres, vasa iniquitatis bellantia[17]. Patet 
litterae sensus: quia hi duo fratres ob ulciscendum stuprum sororis sub 
ornata pace et fictis amicitiis deceperunt Sichem et Hemor patrem illius[18]. 
Quos vasa iniquitatis bellantia nominat, quia iniquum valde fuit amicitiam
______________________________________________________________________
praetendisse, et eam postea prodidisse.
            2.
            In consilio eorum ne veniat anima mea[19]; videlicet exsecrans 
omnem simulatam pacem. Unde et beatus David talibus quibusque fictis imprecatur: 
Qui loquuntur pacem cum proximo suo, mala autem sunt in cordibus eorum. 
Da illis secundum opera ipsorum[20]. Quod vero subjungit: Et in coetu illorum 
non sit gloria mea; nolebat utique tali victoria, et potius caede gloriari, 
in qua non virtus bellatoris poterat laudari, sed potius falsitas deceptoris 
coargui.
            3.
            Quia in furore suo occiderunt virum, et in voluntate sua suffoderunt 
murum. Per virum Sichem intelligi debet, et per eum omnes qui ejus causa 
perempti sunt. Suffossio autem muri non quidem in libro
______________________________________________________________________
Geneseos legitur ibidem fuisse patrata: sed tractum est hoc a consuetudine 
bellantium, qui a longe terra suffossa per cuniculos fundamenta murorum 
destruere atque ignem immittere solent, quo excocti lapides murorum firmitas 
ac stabilitas dejiciatur.
            4.
            Quanta autem animadversione hoc factum feriat, videamus. Maledictus, 
inquit, furor eorum, quia pertinax; et indignatio eorum, quia dura. Pertinax 
namque furor illorum exstitit, quia nec blanditiis deliniri, nec donis 
potuit mitigari. Et dura indignatio comprobata est, quae nec per illorum 
interfectionem qui piaculum perpetrarunt, potuit emolliri, sed super omnem 
civitatem potius non dubitavit grassari.
            5.
            Quod autem ait: Dividam eos in Jacob, et
dispergam illos in Israel, proprie ad Levi pertinet, qui per totum Israelem 
dispersus est, non accepta propria haereditate; sed in civitatibus atque 
suburbanis earum habitando, sicut hic dicitur, dispersus est et divisus. 
Moris est namque sacrae Scripturae, dum de adhaerentibus sibi loquitur, 
ea quae non
omnibus, sed quibusdam soleant evenire, generaliter tamen praedicere. Unde 
et Dominus Jacobo et Joanni: Potestis bibere calicem quem ego bibiturus 
sum? Calicem quidem meum, ait, bibetis[21]. Nec tamen Joannes calicem passionis 
sanguinem fundendo bibit.
            6.
            Quantum autem ad futurorum pertinet prophetiam, per Simeon 
et Levi, Scribae et Pharisaei designantur: ex Levi namque principes Sacerdotum 
fuisse patet. Qui vasa iniquitatis bellantia fuere, cor habentes, secundum 
Domini exprobrationem, plenum iniquitate, et rapina[22]. Bellabant autem 
adversus Dominum non armorum pugna, sed versutia callida, quaerentes quomodo 
veridica Domini verba et facta falsis expugnarent argumentis.
______________________________________________________________________
            7.
            Quae vir sanctus detestans ait: in consilio eorum non veniat 
anima mea; videlicet exsecrans illud consilium, quod Judaei colligentes 
dicebant: Quid facimus, quia hic homo multa signa facit[23]? et reliqua. 
Et in coetu illorum gloriam suam esse nolebat; nolens videlicet in multitudine 
eorum gloriari, qui quo pluriores, eo erant deteriores: Scripturae sensum 
jam tunc opere complens, quae dicit: Ne glorieris in filiis pessimis, si 
multiplicentur[24].
            8.
            Reddit autem causam, quare consilium et coetum talium abominetur, 
dicendo: Quia in furore suo occiderunt virum, et in voluntate sua suffoderunt 
murum. In furore namque suo occiderunt Virum,
______________________________________________________________________
videlicet Dominum Salvatorem, de quo Zacharias ait: Ecce vir: Oriens nomen 
ejus[25], clamando ad Pilatum: tolle, tolle, crucifige eum[26]. Et in voluntate 
sua suffoderunt murum, quia voluntatem suam complentes, Dominum et crucifixerunt, 
et latus ejus terebraverunt. Qui murus noster jure vocatur, quia munimine 
ejus ab adversitatibus hostium spiritalium custodimur. De quo sanctae Ecclesiae 
repromittitur his verbis: Urbs fortitudinis nostrae Sion Salvator: ponetur 
in ea murus, et antemurale[27].
            9.
            Quod factum vir sanctus validissimo cuspide maledictionis confodit, 
dicens: Maledictus furor eorum, quia pertinax; et indignatio illorum, quia 
dura. Furorem namque pertinacem habuerunt, et indignationem
______________________________________________________________________
duram, quia nec per miracula divina ad credendum eum Deum perduci potuerunt, 
nec tamquam innocenti homini et nihil eos laedenti, usque ad mortem persequendo 
pepercerunt.
            10.
            Quod vero subjungit: Dividam eos in Jacob, et dispergam illos 
in Israel; hoc est, quod nunc videmus. Iisdem populus paterno solo exhaeredatus 
in cunctas gentes, ob testimonium credulitatis nostrae, perfidiae suae 
poenas luit. Quod et beatus David in psalmo ex persona Domini nostri prophetavit 
dicendo: Deus meus demonstravit mihi super inimicos
meos: ne occidas eos, ne quando obliviscantur legis tuae: disperge eos 
in virtute tua[28]. Bene autem dividi dicuntur in Jacob, et dispergi in 
Israel; quia sancta Ecclesia quae vitiorum supplantatrix est, Jacob jure 
vocatur; et quae mentis puritate Deum videre nititur, Israelis vocabulo 
nuncupatur; per quam Judaei divisi et dispersi pererrant; quae in quatuor 
Judaei divisi et dispersi pererrant; quae in quatuor coeli partibus diffusa 
eos vagabundos quotidie sustinet.
          CAPUT III. Benedictio Judae.
            1.
            Juda, te laudabunt fratres tui: manus tuae in cervicibus inimicorum 
tuorum. Adorabunt te filii patris tui[29]. His verbis modestia hujus viri 
secundum litteram pariter, et virium copia demonstratur:
______________________________________________________________________
quia videlicet et civiliter tractando cum fratribus, ea modestia visus 
est, ut a cunctis laude dignus haberetur: quod difficile est; inter tot 
scilicet fratres omnium animos habere conciliatos. Sed et fortitudine adeo 
abundavit, ut cervices suorum flectere valeret inimicorum. Quod autem eloquentia 
plurimum valuerit, testatur oratio, qua suam suorumque coram Joseph allegavit 
necessitatem[30]. Narrat praeterea Josephus historiographus, verbis eum 
potuisse quam plurimum. Porro autem quod robore inter fratres suos eximius 
haberetur, testantur Verba dierum, quae hoc modo referunt: Porro Judas 
qui erat fortissimus inter fratres suos, de stirpe ejus principes germinati 
sunt[31]. Quod autem subjicit:
______________________________________________________________________
Adorabunt te filii patris tui, aperte regnum quod Ruben abstulerat. Judae 
concredidit dicens, eum a reliquis fratribus suis adorandum: quod regiae 
utique congruit dignitati.
            2.
            Mystice autem per Judam ille jam tunc praefigurabatur, qui 
de ejus stirpe secundum carnem natus est, Dominus et Salvator noster; quem 
laudant fratres sui omnes, videlicet in eum credentes: unde ipse primus 
in illis qui in eum crediderunt, a monumento per mulieres mandatum direxit, 
dicendo: Ite, et dicite fratribus meis[32]. Ne autem putemus, hanc dignitatem 
solis apostolis attributam, ut fratres ejus vocentur; ipse hac dignitate 
donandos omnes qui in eum credunt, testatur dicendo: Quicumque fecerit 
voluntatem Patris
______________________________________________________________________
mei qui in coelis est, ipse meus frater, soror et mater est[33]. Ipsum 
ergo laudant fratres; videlicet omnis Ecclesia, quae adhuc a coelesti haereditate 
exsulat in terris, sive quae jam praecessit ad coelos. Unde psalmus: Laudent 
illum coeli et terra[34]. Et in Apocalypsi Joannes: Laudem dicite Deo nostro, 
omnes servi ejus, et qui timetis eum, pusilli et magni[35]. Cujus manus 
in cervicibus inimicorum ejus sunt; quia, secundum Evangelii testimonium: 
Omnia dedit ei Pater in manus[36]. Ipse etiam his verbis consentit,
______________________________________________________________________
dicendo: Data est mihi omnis potestas in coelo et in terra[37]. Et Pater 
ad eum loquitur: Sede a dextris meis, donec ponam inimicos tuos scabellum 
pedum tuorum[38]. Quem adorant filii patris ejus; omnes videlicet per eum 
adoptati in filiorum dignitatem, juxta quod Apostolus loquitur: Ut in nomine 
Jesu omne genu flectatur, coelestium, terrestrium et infernorum.
            3.
            Sequitur: Catulus leonis Juda: ad praedam, fili mi, ascendisti: 
requiescens accubuisti ut leo, et quasi leoena: quis suscitabit eum? Quantum 
attinet ad superficiem litterae, fortitudo regum a stirpe Juda descendentium 
per haec verba praefiguratur: qualem beatum David fuisse legimus, et beatum
______________________________________________________________________
Ezechiam, et caeteros quosque qui divinatati humillime famulantes, vires 
hostium, eo donante, instar leonis et leaenae subegerunt, et adeo terrori 
hostibus exstiterunt, ut nullus eos lacessire ad pugnam quasi quiescentes 
praesumeret: cujus rei testes sunt libri Regum.
            4.
            Typice autem catulum leonis Dominum Salvatorem appellat, tamquam 
leonina ortum prosapia; videlicet regia stirpe progenitum. Bene autem catulus 
leonis vocatur, cujus natura esse dicitur, ut nascens tribus diebus dormiat, 
deinde rugitu paterno excitatus assurgat. Quae figura pulcherrime arridet 
Dominicae dormitioni; qua tribus diebus dormiens ad Patrem clamat: Tu autem, 
Domine, miserere mei, et resuscita me[39]. Sed resuscitatus
______________________________________________________________________
ad praedam ascendit; quia exspolians infernmum, justos quosque ad superna 
secum tamquam praedam egregiam triumphando evexit. Qui ut leo, et quasi 
ut leaena accubuit; quia qui dormire per carnem in sepulcro voluit, quasi 
leo victor de hostibus triumphavit. Quod autem subjungit: Quis suscitabit 
eum, subauditur, nisi Pater? Nullus enim non dicam hominum caducorum, sed 
nec quilibet Angelorum, nisi is de quo Petrus apostolus dixit Judaeis: 
Quem Deus suscitavit a mortuis, cujus nos testes sumus[40].
            5.
            Non auferetur sceptrum de Juda, nec dux de femoribus ejus, 
donec veniat qui mittendus est: et ipse erit exspectatio gentium[41]. Haec
______________________________________________________________________
sententia clarius luce a fidelibus intelligitur, quia tamdiu suae gentis 
principibus ac ducibus iisdem populus regebatur, quousque Dominus et Salvator 
noster veniret, qui mittendus erat a Patre. Qui est exspectatio gentium; 
quia videlicet tamdiu Deus Pater gentes ad poenitentiam exspectavit, quousque 
per Filii sui adventum ad cognitionem suam ab idololatriae cultura eos 
revocaret. Nam sive in Babylonem transducti fuerint Judaei, semper sibi 
praepositi ex sua gente fuerunt: seu reversi ex Babylone, quousque Herodes 
alienigena rex eis constitueretur: et per pontifices summa eorum regebatur, 
quousque
ad Aristobulum ventum est, qui primus post reditum de Babylone, cum esset 
pontifex, sibi diadema imposuit et regem se declaravit. Itidemque successores 
ejus, usquequo rebus Judaicis lapsantibus. et Hircano ultimo rege Judaeorum 
extremis malis addito, regnum a Caesare Augusto Herodes alienigena suscepit 
Judaicum. Cujus tempore, secundum hanc prophetiam et Evangelii testimonium, 
is qui mittendus erat[42], Dominus et Salvator noster advenit.
            6.
            Ligans ad vineam pullum suum, et ad vitem, o fili mi, asinam 
suam[43]. Hac compositione verborum demonstratur, non ad Judam, beatum 
Jacob loqui, sed de eo utique, qui mittendus erat; qui enim ad filium loquens, 
o fili mi dicit, et
______________________________________________________________________
addidit pullum tuum vel asinam tuam, manifestissime de eo loquitur, quem 
superius mittendum praedixerat: Quem legimus[44]venientem in Hierusalem 
in usus habuisse asinam et pullum, nec tamen eos ad vineam vel vitem fuisse 
colligatos. Restat ergo, ut in his verbis nihil historicum requiratur, 
sed totum typice dictum intelligatur. Ligavit enim Dominus et Salvator 
ad vineam pullum suum, quando populum nationum indomitum praeceptis subdidit 
Apostolorum ex vinea Judaica procreatorum, de qua Isaias: Vinea enim Domini 
sabaoth, domus est Israel[45]. Alligavit etiam ad vitem, id est Ecclesiam, 
asinam suam, videlicet Synagogam, quam in fine saeculi a perfidia revocans 
jugo legis oppressam discipulatui eam subdet Ecclesia,
______________________________________________________________________
     44: (Matth. XXI, 5-7)
atque ita fiet unus grex, et unus pastor[46]; et secundum beati Zachariae 
testimonium, duae virgae illae copulabuntur, et erunt in unionem in manu 
Domini.
            7.
            Lavabit vino stolam suam, et sanguine uvae palium suum[47]. 
Idioma Hebraici constat esse sermonis, ut unam eamdemque rem diversis sermonibus 
repetat, ut hic. Quid est enim vinum, nisi sanguis uvae? Sed quantum litterae 
superficies inconsequens est (nullus enim vel stolam, vel pallium vino 
lavat), tantum gratiori intelligentia interius commendatur. Salvator namque 
vino stolam suam, et sanguine uvae pallium suum lavit, quia pendens in 
cruce proprio sanguine sacram carnem quae stola illius fuit, perfundi voluit.
______________________________________________________________________
            8.
            Sequitur: Pulchriores sunt oculi ejus vino, et dentes ejus 
lacte candidiores[48]. Oculi Salvatoris pulchriores vino praedicantur, 
quia dona Spiritus sancti quae per Christum conferuntur, speciosiora vino 
legali comprobantur. Nam quod oculi Salvatoris dona Spiritus sancti significent, 
Zacharias testatur propheta dicendo: Super lapidem unum septem oculi sunt[49]; 
quos Isaias enumerat dicendo: Spiritus sapientiae et intellectus, spiritus 
consilii et fortitudinis, spiritus scientiae et pietatis, et spiritus timoris 
Domini[50]. Qui pulchriores
______________________________________________________________________
sunt vino legali quod in nuptiis defecit[51], quia per legem cognitio peccati[52], 
per gratiam autem Spiritus sancti nobis ejus remissio condonatur. Et secundum 
Evangelium, lex quidem per Moysem data est, gratia autem et veritas per 
Jesum Christum[53].
            9.
            Quod autem dicitur: Et dentes ejus lacte candidiores: per dentes 
praedicatores novi Testamenti debent intelligi, qui cibos spiritales comminuendo, 
id est exponendo, multa nobis perutilia in ventrem memoriae transmittunt. 
Lac autem doctrina veteris Testamenti non incongrue accipitur, quae incipienti 
populo adhuc ad perfectum cibum invalido condita est. Candidiores ergo 
lacte dentes Jesus habet, quia Ecclesiae suae praedicatores puritatis munditia 
conspicuos perfecit. Nam quantum inter sectatores Evangelii
______________________________________________________________________
et legales distet observantias, beatus Petrus testis est, qui ait: Non 
potuistis in lege justificari: in hoc omnis qui credit, justificatur[54]. 
Isti ergo dentes candidi sunt, quia fonte baptismatis abluti, a peccatorum 
naevis redduntur purissimi. De legis autem observatoribus nihil tale refertur: 
sed tantummodo dicitur, quia Qui fecerit ea, vivet in illis[55]. Insuper 
omnes qui legi carnaliter deserviunt, sub maledicto sunt, dicendo terribiliter 
eadem Lege: Maledictus omnis qui non permanserit in mandatis legis hujus, 
ut faciat ea quae in ea scripta sunt[56].
          CAPUT IV. Benedictio Zabulon.
            1.
______________________________________________________________________
Zabulon in littore maris habitabit, et in statione navium pertingens usque 
ad Sidonem[57]. Juxta historiam situs sortis illius quam in terra repromissionis 
Deo donante accepturus erat, praedicitur: quod scilicet terra possessionis 
ejus ab uno latere a mari inciperet, et torrente finiretur ab alio, sicut 
in libro Jesu Nave[58], ubi distributiones possessionum earum terminatae 
sunt, manifeste declaratur: unde et Sidonis hic fit mentio, quae contigua 
mari est.
            2.
            Juxta mysticos autem intellectus, Zabulon primitias Ecclesiae 
sanctae designat; ex cujus tribu aliqui sanctorum Apostolorum fuisse creduntur, 
quod in littore maris assidue morarentur, utpote ex eo victum manu et arte 
captantes a Domino ad
______________________________________________________________________
apostolatus culmen vocati sunt, secundum prophetiam beati David dicentis: 
Principes Juda duces eorum, principes Zabulon, principes Nephthali[59]. 
Qui etiam in statione navium habitant, quia in Domino Jesu Christo fiducialiter 
secura pace requiescunt. Naves namque Ecclesiae intelliguntur, quae fidissima 
statione portum salutis suae Dominum requirunt, et inveniunt. Et bene additur: 
Pertingens usque ad Sidonem; quia videlicet eadem sancta Ecclesia non uno 
mundi coarctata est angulo, sed
______________________________________________________________________
crescendo usque ad populos devenit gentilium. Sidon enim venatio interpretatur, 
significans, ut dictum est, gentilitatem moribus ferinis idololatriae cultum 
quasi lustra deserti sectantem. Quae postea rete Dominicae praedicationis, 
et latratu sanctorum Apostolorum intra consepta sanctae Ecclesiae admitti 
meruit.
          CAPUT V. Benedictio Issachar.
            1.
            Issachar, asinus fortis accubans in terminos. Vidit requiem 
quod esset bona, et terram quod optima, et supposuit humerum suum ad portandum, 
factusque est tributis serviens[60]. Per haec verba haec tribus significatur 
doctrinae legis operam datura, et promptius se ad mandata Dei scrutanda
______________________________________________________________________
translatura. Dicitur namque vidisse requiem quod esset bona, et terram 
quod optima; id est, mente degustasse, quam esset dulce in Dei mandatis 
sensum occupare. Atque ideo supposuisse ad portandum humerum dicitur, id 
est, toto conamine ad secutanda divini verbi eloquia mentem transtulisse: 
ac per hoc inferiores quosque ei munera et honorem tamquam magistro et 
praeceptori detulisse. Concinit huic intelligentiae liber Paralipomenon, 
qui de hac tribu ita dicit: De filiis quoque Issachar viri eruditi, qui 
noverant singula tempora, ad praecipiendum quid facere debent principes 
ducenti[61].
            2.
            Typum autem gestat hic asinus fortis populi gentilis, qui antequam 
Dominum sessorem habuisset,
______________________________________________________________________
brutus erat, et frenorum impatiens proprio libitu ferebatur. Postquam autem 
Dominum sessorem habere meruit, fortis asini nomen ab eo mutuavit. Qui 
vidit requiem quod esset bona, audiens a sessore suo: Venite ad me, omnes 
qui laboratis et onerati estis, et ego vos requiescere faciam[62]. Terram 
autem quod optima esset, prospexit; quia relictis philosophorum inanibus 
doctrinis, ad Scripturae sacrae lectionem se studiosissime vertit. Unde 
quia didicit inter alia, non auditores legis justificari, subditur: supposuit 
humerum suum ad portandum[63]; id est, totum suum posse mandatis subjecit 
divinis, et maxime in dilectione Dei et proximi. Neque enim proximus diligitur, 
si non portetur. Et additur: factusque est tributis serviens;
______________________________________________________________________
quasi enim quoddam tributum quotidie persolvit, audiens ab Apostolo: Reddite 
omnibus omnia: cui timorem, timorem: cui honorem, honorem: cui vectigal, 
vectigal[64], et reliqua.
          CAPUT VI. Benedictio Dan.
            1.
            Dan judicabit populum suum, sicut et alia tribus Israel. Fiat 
Dan coluber in via, cerastes in semita, mordens ungulas equi, ut cadat 
ascensor ejus retro. Salutare tuum exspectabo, Domine[65].
______________________________________________________________________
     65: (Gen. XLIX, 16-18)
Historialiter quidem praenuntiatur non solum de aliis nobilioribus tribubus, 
sed et de Dan, principem futurum Israeli, et per modum descriptionalem, 
qualis futurus sit, designatur. Samson namque his verbis praefiguratur, 
qui more colubri serpentisque terribilis fuit: et quo terribilior insinuaretur, 
cornutus describitur propter eximiam potestatem atque fortitudinem. Hic 
ergo vias et semitas Israelitici regni tempore sui praesulatus obsedit, 
ne quis hostium vi terram ditionis illius invadere praesumeret. Sed et 
si quis immanior, et de propria tamquam equi velocitate confisus et fortitudine, 
eum aggredi voluisset; mox corrosis plantis atque consumptis viribus stabilitatis, 
insectatorem suum ad terram perturbaret. Quem ne quis errore deceptus plus
quam hominem aestimaret, mox qui vere princeps exspectandus esset, adjecit 
dicens: Salutare tuum exspectabo, Domine; in cujus videlicet iste ex parte 
aliqua typo praecessit.
            2.
            Praefigurat autem Dan iste Antichristum, qui futurus est velut 
coluber in via, et cerastes in semita: quia in via et semita mandatorum 
Dei ambulantibus, quantum in se est, obicem se praefert duplici armatus 
contra eos ingenio: in serpente namque calliditas illius praefiguratur, 
quia decipere astute quaerit viam Domini gressu operum tenentes. In cornibus 
autem demonstratur furor illius, quo usurus est contra eos quos callida 
machinatione decipere nequiverit. Cerasta namque Graece, Latine cornua 
dicuntur; atque ideo serpens iste cornutus describitur. Cum
ergo Antichristus veniens ante oculos spectantium signa magna fecerit, 
ignem de sublimi deposuerit, serpens in via est[66]. Cum autem se ad poenas 
et tormenta sibi non credentibus infligenda verterit, cerastes in semita 
fit; quia per angustam Domini semitam gradientes, cornibus potestatis sibi 
subigere nititur. Qui dum extollitur super omne quod dicitur Deus, aut 
quod colitur[67], ungulas equi mordet, ut cadat ascensor ejus retro: quia 
mundialem gloriam ad hoc sibi non acquiescentibus aufert, ut amore bonorum 
praesentium illecti ibi cadant, ubi non vident. Retrorsum enim cadere, 
est et hic desperaliter et inverecunde, ubi non videas, ruere, et post 
in exteriores tenebras devenire. Qui enim in faciem cadit, de retro actis 
erubescit; qui
______________________________________________________________________
autem retro decidit, ut jam praefati sumus, impoenitenti corde sibi iram 
in die irae nutrit[68]. Ne quis porro pro miraculorum tanta sublimitate 
Antichristum pro Deo putaret colendum, addidit: Salutare tuum exspectabo, 
Domine; quasi diceret: licet Antichristus multis miraculorum fulgeat insignibus, 
mihi tamen Salutare tuum, quod hebraice dicitur Jesus, exspectandus est, 
ut veniens hujus potentiam aeterna proterat animadversione, et me inter 
fideles suos reperiens beata donet mansione.
          CAPUT VII. Benedictio Gad.
            1.
            Gad accinctus praeliabitur ante eum, et ipse accingetur
______________________________________________________________________
retrorsum[69]. Patet litterae sensus legentibus librum Jesu Nave; quia 
Gad qui trans Jordanem petivit et accepit a Moyse haereditatem, ea conditione 
ejus potiri meruit, ut accinctus armis ante Israel, juncto sibi Ruben et 
dimidia tribu Manasse, contra adversarios pugnando incederet[70]; quod 
postea sub Josue et fecit. Attamen subjugatis hostibus, cum retro ad possessionem 
propriam rediret, necesse habuit gentium finitimarum incursionibus insistere[71]. 
Hoc est ergo quod ait, primum eum ante fratres suos accinctum praeliatum 
fuisse, et postea iterum ad praelia
______________________________________________________________________
reaccingi.
            2.
            Significat autem spiritaliter electos quosque ex Judaeis, qui 
populo novo quasi quidam praeduces exstiterunt, et in terram olim promissam 
introduxerunt. Quales exstiterunt prophetae et sancti patriarchae, qui 
idololatriam cunctorum vitiorum matrem, et ejus innumeram prolem verborum 
suorum spiculis confoderunt. Qui tamen iterum sursum accingentur, quia 
in novissimis temporibus intrante plenitudine gentium ad redidiva suscitabuntur 
certamina, quae eis cum Antichristo et ejus satellitibus futura erunt. 
Nunc enim non trans fluenta Jordanis habent haereditatem, quia per Baptismi 
gratiam non intrant Ecclesiam, sed sequestratim extra fratres commorantur 
remanentes in caeremoniis legalibus.
          CAPUT VIII. Benedictio Aser.
            1.
            Aser, pinguis panis ejus, et praebebit delicias regibus[72].
______________________________________________________________________
Videtur quidem juxta litteram huic tribui ubertas terrae repromitti; habuit 
enim in sorte possessionis suae Carmelum montem ubertate insignem; simulque 
mari conlimitavit, ac per hoc delicias quibus ipse abundabat, maris terraeque, 
etiam regibus suis non est dubium eum obtulisse.
            2.
            Praedicuntur autem per haec verba sancti viri ex Synagoga futuri, 
quorum panis pinguis est; doctrinam videlicet propheticam sancti Spiritus 
sagina redundans. Quorum unus inexplebili aviditate succensus
clamabat: Sicut adipe et pinguedine repleatur anima mea[73]. Qui delicias 
suas regibus ministrant ; quia illis qui in semetipsis et sibi subjectis 
regnum justae moderationis tenere cupiunt, regiam normam praemonstrant.
          CAPUT IX. Benedictio Nephthali.
            1.
            Nephthalim, cervus emissus, et dans eloquia pulchritudinis[74]. 
Beato Hieronymo docente
______________________________________________________________________
, discimus, non haberi in Hebraeo cervus emissus, sed ager irriguus, et 
significari per agrum irriguum ubertatem calidarum aquarum, quae in suburbio 
Tiberiadis abundantissime exuberant. Attamen traditio Hebraeorum est, hanc 
civitatem mandatorum divinorum fuisse studiosissimam; ac per hoc agrum 
irriguum significare docentium magistrorum uberrimam doctrinam, quae ignorantium 
corda quasi quidam rivus ad proferendos intelligentiae fructus inebriare 
soleret; et hoc exponi in inferioribus, cum dicitur: dans eloquia pulchritudinis.
            2.
            Nos autem per Nephthalim sanctos intelligimus praedicatores 
Ecclesiae, qui missi ad sanctam Ecclesiam, more cervorum dare saltus intelligentiae 
noverunt, atque contemplationis montes intrepide conscendere, et sic populis 
eloquia pulchritudinis
dare: ut quod illi in altitudine contemplationis sublevati didicerint, 
hoc inferius positis strenue ministrent.
          CAPUT X. Benedictio Joseph.
            1.
            Filius accrescens Joseph, filius accrescens, et decorus aspectu[75]. 
Juxta litteram quidem beatus Jacob praevidebat, tribum Joseph innumera 
prole abundaturam; unde et duarum tribuum fuit pater, sicut eis superius 
benedicendo praedixerat. Unde quasi duabus tribubus benedicens repetivit: 
filius accrescens.
            2.
            Joseph autem in typo praecessisse Salvatoris constat, quia 
Aegyptum fame deficientem frumento verbi Dei pascit: et venditus a fratribus 
suis Judaeis
______________________________________________________________________
usque hodie gentium nutrit Ecclesiam. Cui dicitur, filius accrescens, et 
decorus aspectu: ipse enim filius Dei, idemque filius hominis quodammodo 
accrevit, cum populum Israel per praevaricationem legis Deum inhonorantem, 
in Apostolis et reliquis illius temporis fidelibus sibimet adscivit. Idem 
filius accrescens est, cum etiam inter gentes nominis sui dilatavit cognitionem, 
et in eis usque mundi terminum crescit per fidei operumque illuminationem. 
Idem autem Joseph decorus aspectu est, quia speciosus prae filiis hominum 
forma[76].
            3.
            Filiae discurrerunt super murum. Sed exasperaverunt eum, et 
jurgati sunt, invideruntque illi habentes jacula[77]. Quantum quidem ad 
rem gestam pertinet, filias, fratres illius appellat propter
______________________________________________________________________
dedecus inhumanitatis. Neque enim virilis et stabilis fuit consilii innocentem 
vel exstinguere voluisse, vel vendidisse fratrem; sed potius femineae mobilitatis. 
Super, murum autem discurrerunt, quia invictum se consilium super eo, ne 
eis futurus rex foret, invenisse putaverunt. Exasperaverunt autem eum, 
nudantes tunica polymita[78], et indignis contumeliis afficientes. Jurgati 
sunt autem, invideruntque
______________________________________________________________________
illi habentes jacula: Numquid rex noster eris? aut subjiciemur ditioni 
tuae[79]? Unde superius dictum est: Invidebant igitur ei fratres sui[80]. 
Habebant autem jacula; id est, corda ad nocendum parata. Unde de Judaeis 
Dominum interficere cupientibus dicitur: Sagittae parvulorum factae sunt 
plagae eorum[81].
            4.
            Juxta mysticos autem sensus, filiae, Judaei intelliguntur, 
qui feminea censentur appellatione, quia relinquentes Dominum et Salvatoris 
nostri solidam doctrinam, et adhaerentes Pharisaeae superstitioni, mente 
turbati sunt. Nam illi quibus solidus sensus deest, et mens eorum varia 
fluctuatione vacillat, mulierum nomine ab Apostolo censentur, dicente de 
malis doctoribus: Qui penetrant domos, et captivas ducunt mulierculas oneratas 
peccatis, semper discentes,
______________________________________________________________________
et numquam ad scientiam veritatis pervenientes[82]. Discurrerunt autem 
super murum, quando munitissimum se invenisse putaverunt consilium, dicente 
Caipha: Expedit vobis, ut unus moriatur pro populo homo, et non tota gens 
pereat[83]. Exasperaverunt autem eum, quando quodammodo taedio incredulitatis 
eorum commotus dixit: O generatio prava, quamdiu apud vos ero? quamdiu 
vos patiar[84]? Jurgati sunt, dicentes: Quousque animam nostram tollis[85]? 
Invideruntque illi, dum dicunt in concilio suo: Quid faciemus, quia hic 
homo multa signa facit? si dimittimus eum sic, omnes credent in eum[86]. 
Itemque: Videtis, quia nihil proficimus? ecce mundus totus post
______________________________________________________________________
eum abiit[87]. Habebant jacula, de quibus scriptum est: Sagittae parvulorum 
factae sunt plagae eorum[88].
            5.
            Sedit in forti arcus ejus, et dissoluta sunt vincula brachiorum 
ejus, et manuum illius per manus potentis Jacob: inde pastor egressus est, 
lapis Israel[89]. Historicus quidem sensus, quantum intelligi datur, iste 
est. Per arcum intelligitur mens futurorum praescia. In arcu namque sagitta 
ponitur, ut eminus feriat: et mens futurorum praesaga longius sagittas 
sententiarum emittere solet. Tale ergo, quod dicitur: sedit in forti arcus 
ejus, quasi diceret: requievit mens illius undique tribulationibus afflicta: 
in forti, id est, in Deo solidata, atque sagittis sententiarum, quibus 
quod futurum esset, praenuntians, tempora futura sterilitate feriret.
______________________________________________________________________
            6.
            Quod autem ait: Et dissoluta sunt vincula brachiorum et manuum 
illius, ad tempus refertur quo, jubente Pharaone, solutus de carcere, et, 
sicut hic dicitur, vincula brachiorum et manuum illius, quibus vinciri 
in carcere jussus fuerat, soluta sunt per manus, id est, per virtutem potentis 
Jacob, videlicet Dei omnipotentis, cujus adjutorio Jacob potentia claruit.
            7.
Illud porro, quod subjungit: inde pastor egressus est, lapis Israel, ad 
Christum refertur, qui de Jacob egressus est, videlicet de eo originem 
trahens. Qui bene lapis Israel dicitur, quia fortitudo in se credenti sit.
            8.
            Salvatori autem haec sententia tali modo congruit. Sedit in 
forti arcus ejus; id est, sententia animadversionis, qua feriri Judaei 
debebant qui eum recipere noluerunt, sed usque ad mortem persecuti sunt; 
in forti sedit, id est, stabili cum Patre immutabilitate praefixa est, 
dicentis: Amen dico vobis: non relinquetur hic lapis super lapidem[90]. 
Et: Ecce relinquetur vobis domus vestra deserta, etc.[91].
            9.
            Dissoluta autem sunt vincula brachiorum et manuum
______________________________________________________________________
illius per manus potentis Jacob, cum vincula sepulcralia enodata sunt, 
atque illi per manus potentis Jacob, id est, per virtutem Patris resurrectio 
non est denegata.
            10.
            Inde autem pastor egressus est, et lapis Israel; id est, a 
Deo Patre Dominus et Salvator egressus, visibus se praesentavit humanis, 
sicut ipse dixit:
            Exivi a Patre, et veni in mundum[92].
            11.
            Deus patris tui erit adjutor tuus, et Omnipotens benedicet 
tibi benedictionibus coeli desuper, benedictionibus abyssi jacentis deorsum, 
benedictionibus uberum et vulvae[93]. Imprecatur filio suo adjutorium Dei 
patris sui, illius videlicet, cujus adjutorio tantis se exutum meminerat 
periculis, et quem omnipotentem per beneficia sibi praestita cognoverat.
______________________________________________________________________
Quod autem ait: benedictionibus coeli desuper, ad pluviam aerisque pertinet 
temperiem, qua frugibus fecundatur terra, atque arborum nutriuntur proventus. 
Quod vero subjungit: benedictionibus abyssi jacentis deorsum, ad fertilitatem 
pertinet terrae, quae abyssi vaporibus velut spongiae concavitas irrigatur, 
ut non facile solis ignibus arefacta inutilis siccitate reddatur. Benedictionibus 
uberum et vulvae eum benedicit, ut prole numerosa concrescat, ne videlicet 
sterilitate aut virorum aut mulierum damnetur.
            12.
            Dicit autem: Benedictiones patris tui confortatae sunt benedictionibus 
patrum ejus[94]; ut videlicet non dubitaret Joseph illud eventurum, quod 
ei sanctus Jacob non tam ex sua quasi novitia benedictione proventurum 
repromittebat: sed quia
______________________________________________________________________
ad patres ejus, id est, Abraham et Isaac, jamdudum promissa sunt. Hoc est 
enim quod ait: benedictiones patris tui confortatae sunt, quasi diceret: 
non has benedictiones patris quasi proprias illius accipias, nec quasi 
semel datas: sed quia a Deo patribus meis primo datae sunt, et non semel, 
sed crebro. Atque inde est, quod ego super te easdem benedictiones, quae 
mihi et patribus meis promissae sunt, ex auctoritate Dominica capiti tuo 
superfundo.
            13.
            Domino autem et Salvatori Deus omnipotens et Pater adjutor 
exstitit clamanti in psalmo: Adjuva
me, Domine Deus meus: salvum me fac secundum misericordiam tuam[95]. Qui 
enim individua deitate omnibus qui annuntiantur, auxilium praestat, ipse 
humanatus et paulo minus ab Angelis minoratus[96], non modo paterno, sed 
etiam adjutorio indiguit angelico, propter videlicet manifestandam geminam 
in se substantiam. Inde est enim, quod clamat: Deus, Deus meus, ut quid 
dereliquisti me[97]? Et in Evangelio: Apparuit ei Angelus de coelo, confortans 
eum[98]. Ipse autem Omnipotens benedixit illi dicendo: Hic est mihi filius 
dilectus, in quo complacui[99].
            14.
            Benedictionibus coeli desuper, et benedictionibus abyssi jacentis 
deorsum illi benedixit, quando secundum Apostolum: Dedit illi nomen, quod 
est super
______________________________________________________________________
omne nomen, ut in nomine ejus omne genu flectatur, terrestrium, coelestium 
et infernorum[100]. Benedictionibus uberum et vulvae eum sublimavit, quando 
in filiis Ecclesiae, aliis catechumenis, quasi adhuc intra matris ubera 
jacentibus, aliis autem more jam genitorum ubera materna lambentibus, sibi 
praestat per orbem terrarum benedici. Nam qui necdum in fidei robur evaserunt, 
sed per doctores ad eam trahuntur, audiunt ab Apostolo: Filioli mei, quos 
iterum parturio, donec Christus formetur in vobis[101]. Qui autem jam quidem 
fidei rudimenta perceperunt, sed necdum plene in doctrinae firmitate coaluerunt, 
audiunt ab eodem: Lac vobis potum dedi, non escam: necdum enim poteratis: 
sed nec adhuc quidem potestis[102].
______________________________________________________________________
            15.
            Sequitur: Donec veniret desiderium collium aeternorum[103]. 
Hic nihil historicum, sed totum resonat divinum. Tamdiu namque his praenuntiat 
populum Israeliticum sustentandum benedictionibus, donec desiderium collium 
aeternorum veniret. Colles namque, sancti intelliguntur in Ecclesia constituti, 
qui quamquam merito virtutum praecellant, tamen ex devotissima humilitate 
colles se esse meminerunt. Unde psalmus: Suscipiant montes pacem populo, 
et colles justitiam[104]. Desiderium namque illorum, Domini Jesu constat 
fuisse semper adventum. Unde primus Moyses: Obsecro, Domine, mitte quem 
missurus es[105]. Et beatus Simeon accepit responsum a Spiritu sancto, 
non visurum se mortem, nisi prius videret Christum
______________________________________________________________________
Domini[106]. Qui aeterni colles dicuntur; quia videlicet ad aeternitatem 
a Deo creati noscuntur. Non enim, sicut stultorum, eorum mutatur in diversa 
intentio; sed semper ad aeternitatem tendentes et aeterno inhaerentes, 
ipsi etiam ab eo aeternitatis mutaverunt nomen. De stultis enim dicitur: 
Stultus enim ut luna mutatur[107]: de vere autem sapientibus: Sapiens permanet 
ut sol[108].
            16.
            Sequitur: Fiant in capite Joseph, et in vertice Nazaraei inter 
fratres suos[109]. Hae benedictiones
______________________________________________________________________
fuerunt in capite Joseph; quia per Christum omnis laus et benedictio Patri 
redditur. Unde ipse Patri dicit: Pater, clarifica Filium tuum, ut et Filius 
tuus clarificet te[110]. Bene autem in capite illius fieri dicuntur; quia 
caput Christi, Deus[111]. Dicitur autem ipse filius Nazaraeus inter fratres 
suos; quia ipse speciali dignitate sanctus est, quod interpretatur Nazaraeus. 
De quo veracissime Scriptura dicit, quod peccatum non fecit, nec inventus 
est dolus in ore ejus[112]; et quem unxit Deus Pater speciali unctione 
prae participibus suis[113].
          CAPUT XI. Benedictio Benjamin.
            1.
______________________________________________________________________
Benjamin, lupus rapax, mane comedet praedam, et vespere dividet spolia[114]. 
Traditio Hebraeorum etiam, et beati Hieronymi consensus habet, his verbis 
significari altare Hierosolymitanum, quod in tribu Benjamin constructum 
constat. Quod more lupi rapacis matutinum sacrificium ignis excoctione 
devorabat: vespere autem diei, consummatis sacrificiis et hostiarum caeremoniis, 
inter sacerdotes
______________________________________________________________________
et levitas ea quae residua erant igni, et per legis mandatum victui debebantur 
sacerdotum, inter eos dividere solebat.
            2.
            Significatur autem per hanc scientiam beatus Paulus de eadem 
tribu futurus, qui more lupi rapacis, mane, id est, in adolescentia sua 
comedit; quoniam dum in nece beati Stephani consentiens, et a principibus 
sacerdotum atque majoribus natu populi Judaici epistolas in Damascum et 
ad caeteras civitates accipiens, quot sanctos diversa caede laceravit, 
tot quasi lupus rapax praedas comedit. Attamen vespere spolia divisit, 
quando prostratus voce dominica et visione, fidelibus intra sanctam Ecclesiam 
constitutis congrua divinae alimonia doctrinae distribuit: aliis, ut parvulis 
in Christo, lac dans
sapientiae; et quibusdam adhuc compatiens more parturientis condolet; perfectioribus 
autem solidum doctrinae cibum contradens. Spolia namque divina significare 
mandata, testis est David, dicendo: Laetabor ego super eloquia tua, sicut 
qui invenit spolia multa[115]. Et beatus Isaias de Apostolis: Laetabuntur 
coram te, sicut laetantur in messe: sicut exsultant qui dividunt spolia[116].
______________________________________________________________________