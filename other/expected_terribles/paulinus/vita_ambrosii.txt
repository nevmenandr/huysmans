######################################################################
        Vita Sancti Ambrosii
          1.
Hortaris, venerabilis pater Augustine, ut sicut beati viri Athanasius episcopus 
et Hieronymus presbyter stylo prosecuti sunt vitas sanctorum Pauli et Antonii 
in eremo positorum, sicut etiam Martini venerabilis episcopi Turonensis 
Ecclesiae Severus servus Dei luculento sermone contexuit; sic etiam ego 
beatissimi Ambrosii episcopi Mediolanensis Ecclesiae meo prosequar stylo. 
Sed ego ut meritis tantorum virorum, qui muri Ecclesiarum sunt, et eloquentiae 
fontes; ita etiam sermone me imparem novi. Tamen quia absurdum esse opinor, 
quod praecipis, declinare, ea quae a probatissimis viris, qui illi ante 
me astiterunt, et maxime ab sorore ipsius venerabili Marcellina didici, 
vel quae ipse vidi, cum illi astarem, vel quae ab iis cognovi,
qui illum in diversis provinciis post obitum ipsius se vidisse narrarunt, 
vel quae ad illum scripta sunt, cum adhuc obiisse nesciretur: adjutus orationibus 
tuis, et meritis tanti viri, licet inculto sermone, breviter strictimque 
describam; ut lectoris animum etsi sermo offenderit, brevitas tamen ad 
legendum provocet: nec verborum fucis veritatem obducam, ne dum scriptor 
elegantiae pompam requirit, lector tantarum virtutum amittat scientiam, 
quem non magis phaleras, pompasque verborum, quam virtutem rerum, gratiamque 
Spiritus sancti spectare conveniat. Siquidem noverimus viatores gratiorem 
habere aquam brevi vena stillantem, forte cum sitiunt, quam profluentis 
fontis rivos, quorum copiam sitis tempore reperire non possunt. Et hordeaceus
panis dulcis solet esse etiam his qui centenis vicibus ferculorum quotidiani 
convivii copias ructare consuerunt. Sed et hortorum amoena mirantibus herbae 
agrestes placere consueverunt.
          2.
          Quamobrem obsecro vos omnes, in quorum manibus liber iste versabitur, 
ut credatis vera esse, quae scripsimus: nec putet me quisquam studio amoris 
aliquid quod fide careat, posuisse; quando quidem melius sit penitus nihil 
dicere, quam aliquid falsi proferre, cum sciamus nos omnium sermonum nostrorum 
reddituros esse rationem[1]. Nec dubitem et si non ab omnibus omnia, tamen 
a diversis diversa sciri, et ea cognita nonnullis esse, quae etiam minus 
ipse aut audire aut videre potui. Unde a die nativitatis ejus narrandi
______________________________________________________________________
initium sumam, ut gratia viri ab incunabulis quae fuerit, agnoscatur.
          3.
          Igitur posito in administratione praefecturae Galliarum patre 
ejus Ambrosio, natus est Ambrosius. Qui infans in area praetorii in cuna 
positus, cum dormiret aperto ore, subito examen apum adveniens, faciem 
ejus atque ora complevit; ita ut ingrediendi in os, egrediendique vices 
frequentarent. Quae pater, qui propter cum matre vel filia deambulabat, 
ne abigerentur ab ancilla, quae curam nutriendi infantis susceperat, prohibens 
(sollicita enim erat ne infanti nocerent) exspectabat patrio affectu, quo 
fine illud miraculum clauderetur. At illae post aliquamdiu evolantes, in 
tantam aeris altitudinem sublevatae sunt, ut humanis oculis minime
viderentur. Quo facto territus pater ait: Si vixerit infantulus iste, aliquid 
magni erit. Operabatur enim jam tunc Dominus in servuli sui infantia, ut 
impleretur quod dictum est: Favi mellis sermones boni[2]; illud enim examen 
apum scriptorum ipsius nobis generabat favos, qui coelestia dona annuntiarent, 
et mentes hominum de terrenis ad coelum erigerent.
          4.
          Postea vero cum adolevisset, et esset in urbe Roma constitutus 
cum matre vidua et sorore, quae virginitatem jam fuerat professa, comite 
alia virgine, cujus virginis soror Candida, et ipsa ejusdem professionis, 
quae nunc Carthagine degit jam anus; cum videret sacerdotibus a domestica, 
sorore, vel matre manus osculari, ipse ludens offerebat
______________________________________________________________________
dexteram, dicens et sibi id ab ea fieri oportere, siquidem episcopum se 
futurum esse memorabat; loquebatur enim in illo Spiritus Domini, qui illum 
ad sacerdotium nutriebat: illa vero ut adolescentem et nescientem quid 
diceret, respuebat.
          5.
          Sed postquam edoctus liberalibus disciplinis, ex Urbe egressus 
est, professusque in auditorio praefecturae praetorii, ita splendide causas 
peroravit; ut eligeretur a viro illustri Probo, tunc praefecto praetorii, 
ad consilium tribuendum. Post haec consularitatis suscepit insignia, ut 
regeret Liguriam, Aemiliamque provincias, venitque Mediolanum.
          6.
          Per idem tempus, mortuo Auxentio Arianae perfidiae episcopo (qui 
Dionysio beatae memoriae confessore ad exsilium destinato, incubabat
Ecclesiam) cum populus ad seditionem surgeret in petendo episcopo, essetque 
illi cura sedandae seditionis, ne populus civitatis in periculum sui verteretur, 
perrexit ad Ecclesiam: ibique cum alloqueretur plebem, subito vox fertur 
infantis in populo sonuisse Ambrosium episcopum. Ad cujus vocis sonum totius 
populi ora conversa sunt, acclamantis Ambrosium episcopum; ita qui antea 
turbulentissime dissidebant, quia et Ariani sibi et Catholici sibi episcopum 
cupiebant, superatis alterutris, ordinari, repente in hunc unum mirabili 
et incredibili concordia consenserunt.
          7.
          Quo ille cognito, egressus Ecclesiam, tribunal sibi parari fecit; 
quippe mox futurus episcopus, altiora conscendit: tunc contra consuetudinem 
suam
tormenta jussit personis adhiberi. Quod cum faceret, populus nihilominus 
acclamabat: Peccatum tuum super nos. Sed non similiter is populus tunc 
clamavit, sicut populus Judaeorum; illi enim vocibus suis sanguinem Dominicum 
effuderunt, dicentes: Sanguis hujus super nos[3]: isti vero catechumenum 
scientes, fideli voce remissionem illi peccatorum omnium per baptismatis 
gratiam promittebant. Tunc ille turbatus revertens domum, philosophiam 
profiteri voluit, futurus sed verus philosophus Christi, qui contemptis 
saecularibus pompis, piscatorum secuturus esset vestigia, qui Christo populos 
congregarunt non fucis verborum, sed simplici sermone, et verae fidei ratione, 
missi sine pera, sine virga, etiam ipsos philosophos
______________________________________________________________________
converterunt. Quod ubi ne faceret, revocatus est; publicas mulieres publice 
ad se ingredi fecit, ad hoc tantum, ut visis his, populi intentio revocaretur. 
At vero populus magis magisque clamabat: Peccatum tuum super nos.
          8.
          At ille cum videret nihil intentionem suam posse proficere, fugam 
paravit: egressusque noctis medio civitatem, cum Ticinum se pergere putaret, 
mane ad portam civitatis Mediolanensis, quae Romana dicitur, invenitur; 
Deus enim qui Ecclesiae suae catholicae murum parabat adversus inimicos 
suos, et turrem erigebat David contra faciem Damasci, hoc est, contra perfidiam 
haereticorum, fugam illius impedivit. Qui inventus, cum custodiretur a 
populo, missa relatio est ad clementissimum
imperatorem tunc Valentinianum, qui summo gaudio accepit quod judex a se 
directus ad sacerdotium peteretur. Laetabatur etiam Probus praefectus, 
quod verbum ejus impleretur in Ambrosio; dixerat enim proficiscenti, cum 
mandata ab eodem darentur, ut moris est: Vade, age non ut judex, sed ut 
episcopus.
          9.
          Pendente itaque relatione, iterum fugam paravit, atque in possessione 
cujusdam Leontii clarissimi viri aliquamdiu delituit. Sed ubi relationi 
responsum est, ab eodem Leontio proditur; praeceptum enim erat vicario 
ut insisteret rebus perficiendis: qui injuncta sibi cum vellet implere, 
proposito edicto, convenit omnes, ut si vellent sibi consulere, rebusque 
suis, proderent virum. Proditus itaque et adductus Mediolanum, cum intelligeret 
circa se Dei voluntatem, nec se diutius posse resistere, postulavit non 
se nisi a catholico episcopo baptizari; sollicite enim cavebat perfidiam 
Arianorum. Baptizatus itaque fertur omnia ecclesiastica officia implesse, 
atque octava die episcopus ordinatus est summa cum gratia et laetitia
cunctorum. Igitur post annos aliquot ordinationis suae ad urbem Romam, 
hoc est, ad proprium solum perrexit, ibique sanctam puellam, de qua supra 
memoravimus, cui manum offerre solitus erat, in domo propria cum germana, 
sicut reliquerat, invenit, jam matre defuncta. Atque cum illa dexteram 
illius oscularetur, subridens ait illi: Ecce ut dicebam tibi, sacerdotis 
manum oscularis.
          10.
          Per idem tempus cum trans Tiberim apud quamdam clarissimam invitatus, 
sacrificium in domo offerret, quaedam balneatrix quae paralytica in lecto 
jacebat, cum cognovisset ibidem esse Domini Sacerdotem, in sellula se ad 
eamdem domum, ad quam ille invitatus venerat, portari fecit,
atque orantis et imponentis manus vestimenta attigit. Quae cum exoscularetur, 
statim sanitate recepta, ambulare coepit; ut impleretur illud Dominicum 
dictum ad apostolos: Etiam majora his facietis, credentes in nomine meo[4]. 
Quod tamen signum sanitatis ut mirabile fuit, ita etiam nec occultum; nam 
ego hoc in eadem regione post annos plurimos, sanctis viris referentibus, 
positus in Urbe cognovi.
          11.
          Sirmium vero cum ad ordinandum episcopum Anemium perrexisset, 
ibique Justinae tunc temporis reginae potentia et multitudine coadunata 
de Ecclesia pelleretur; ut non ab ipso, sed ab haereticis arianus episcopus 
in eadem ecclesia ordinaretur: essetque constitutus in tribunali, nihil 
curans eorum,
______________________________________________________________________
quae a muliere excitabantur; una de virginibus Arianorum impudentior caeteris, 
tribunal conscendens, apprehenso vestimento Sacerdotis, cum illum attrahere 
vellet ad partem mulierum, ut ab ipsis caesus de ecclesia pelleretur; ait 
ei, ut ipse solitus erat referre: Etsi ego indignus tanto sacerdotio sum, 
tamen te non convenit vel professionem
tuam in qualemcumque sacerdotem manus injicere; unde deberes vereri Dei 
judicium, ne tibi aliquid mali eveniret. Quod dictum exitus confirmavit; 
nam alio die mortuam ad sepulcrum usque deduxit, gratiam pro contumelia 
rependens. Et hoc factum non levem adversariis incussit metum, pacemque 
magnam Ecclesiae catholicae in ordinando episcopo tribuit.
          12.
          Ordinato itaque catholico sacerdote, Mediolanum revertitur, ibique 
supradictae Justinae mulieris innumeras insidias sustinuit, quae muneribus 
atque honoribus adversus sanctum virum oblatis, populum excitabat. Sed 
infirmorum animi talibus promissis decipiebantur; promittebat enim tribunatus, 
et diversas alias dignitates iis, qui illum de
ecclesia raptum, ad exsilium perduxissent. Quod cum multi conarentur, sed 
Deo praesule, perficere non valerent, unus infelicior caeteris, nomine 
Euthymius, in tantum furorem excitatus est, ut juxta ecclesiam sibi domum 
pararet, atque in eadem carrum constitueret, quo facilius raptum, superpositum 
carpento ad exsilium perduceret. Sed iniquitas ejus in verticem ipsius 
descendit[5]; post annum etenim eodem die quo illum rapere se arbitrabatur, 
in eodem carpento impositus, de eadem domo ipse ad exsilium destinatus 
est, reputans sibi justo judicio Dei id in se esse conversum; ut in eo 
carpento dirigeretur ad exsilium, quod ipse paraverat Sacerdoti. Cui non 
minimum solatii Sacerdos praebuit, dando sumptus, vel alia quae erant
______________________________________________________________________
necessaria.
          13.
          Sed haec confessio hominis nec mulieris furorem, nec vaesanorum 
Arianorum dementiam repressit; majore etenim accensi amentia, basilicam 
Portianam invadere nitebantur: exercitus etiam armatus ad custodiendas 
fores ecclesiae est directus, ut nemo auderet catholicam ecclesiam ingredi. 
Sed Dominus qui de adversariis suis Ecclesiae suae triumphos donare consuevit, 
ad Ecclesiae suae munimentum militum corda convertit; ut aversis scutis 
ecclesiae fores servarent, nec egredi dimitterent, sed ingredi ecclesiam 
plebem catholicam minime prohiberent. Sed nec hoc satis erat missis militibus, 
nisi etiam pro catholica fide cum plebe pariter acclamarent. Hoc in tempore 
primum antiphonae,
hymni, ac vigiliae in ecclesia Mediolanensi celebrari coeperunt. Cujus 
celebritatis devotio usque in hodiernum diem non solum in eadem ecclesia, 
verum per omnes pene Occidentis provincias manet.
          14.
          Per idem tempus sancti martyres Protasius et Gervasius se Sacerdoti 
revelaverunt. Erant enim in basilica positi, in qua sunt hodie corpora 
Naboris et Felicis martyrum: sed sancti martyres Nabor et Felix celeberrime 
frequentabantur, Protasii vero et Gervasii martyrum ut nomina, ita etiam 
sepulcra
incognita erant, in tantum ut supra ipsorum sepulcra ambularent omnes, 
qui vellent ad cancellos pervenire, quibus sanctorum Naboris et Felicis 
martyrum ab injuria sepulcra defendebantur. Sed ubi sanctorum martyrum 
corpora sunt levata, et in lecticis posita, multorum ibi satanae aegritudines 
perdocentur. Caecus etiam Severus nomine, qui nunc usque in eadem basilica 
quae dicitur Ambrosiana, in quam Martyrum corpora sunt translata, religiose 
servit; ubi vestem martyrum attigit, statim lumen recepit. Obsessa etiam 
corpora a spiritibus immundis curata, summa cum gratia domum repetebant. 
Sed iis beneficiis martyrum in quantum crescebat fides Ecclesiae catholicae, 
in tantum Arianorum perfidia minuebatur.
          15.
          Denique ex hoc tempore sedari coepit persecutio, quae Justinae 
furore accendebatur; ut Sacerdos de Ecclesia pelleretur. Tamen intra palatium 
multitudo Arianorum cum Justina constituta deridebat tantam Dei gratiam, 
quam Ecclesiae catholicae Dominus Jesus meritis martyrum suorum conferre 
dignatus est: venerabilemque virum Ambrosium narrabat pecunia comparasse 
homines, qui se vexari ab immundis spiritibus mentirentur; atque ita ab 
illo, sicut et a martyribus se torqueri dicerent. Sed hoc Judaico ore loquebantur 
Ariani, suppares scilicet eorum; illi enim de Domino dicebant, quoniam 
in Beelzebuth principe daemoniorum ejicit daemonia[6]: isti de martyribus, 
vel de Domini Sacerdote loquebantur, quod non Dei gratia, quae per
______________________________________________________________________
ipsos operabatur, immundi spiritus pellerentur; sed accepta pecunia se 
torqueri mentirentur. Clamabant enim daemones: Scimus vos martyres; et 
Ariani dicebant: Nescimus esse martyres. Jam hoc et in Evangelio legimus, 
ubi dixerunt daemones ad Dominum Jesum: Scimus te, quia sis Dei Filius[7]; 
et Judaei dicebant: Hic autem unde sit, nescimus[8]. Sed non hic testimonium 
accipitur daemonum, sed confessio; unde miseriores Ariani vel Judaei, ut 
quod confitentur daemones, illi negent.
          16.
          Deus tamen qui gratiam Ecclesiae suae augere consuevit, non passus 
est diu insultari a perfidis sanctis suis. Unus itaque ex ipsa multitudine 
subito arreptus a spiritu immundo, clamare coepit ita torqueri eos, ut 
ipse torquebatur, qui negarent martyres,
______________________________________________________________________
vel qui non crederent in Trinitatis unitatem, quam docet Ambrosius. At 
illi hac voce confusi, qui converti debuerant, et dignam tali confessione 
agere poenitentiam, in piscinam demersum hominem necaverunt, perfidiae 
homicidium adjungentes; deduxit enim illos ad hunc finem digna necessitas. 
Sanctus vero Ambrosius episcopus majoris humilitatis vir factus, donatam 
sibi a Domino gratiam reservabat, crescebatque quotidie fide et amore coram 
Deo et hominibus.
          17.
          Per idem tempus erat quidam vir de haeresi
Arianorum, acerrimus nimium disputator, et durus atque inconvertibilis 
ad fidem catholicam. Is constitutus in Ecclesia, tractante Episcopo, vidit 
(ut ipse postmodum loquebatur) Angelum ad aures Episcopi tractantis loquentem; 
ut verba angeli populo Episcopus renuntiare videretur. Quo viso conversus, 
fidem quam expugnabat, coepit ipse defendere.
          18.
          Fuerunt etiam duo cubicularii tunc temporis Gratiani imperatoris 
de haeresi Arianorum, qui tractanti Episcopo quaestionem proponerent, ad 
quam audiendam altero die ad basilicam Portianam se adfuturos promiserant; 
erat enim quaestio de incarnatione Domini. Sed alio die miserandi homines 
superbiae tumore completi, nec memores promissorum, contemnentes Deum in 
Sacerdote ipsius, nec plebis
exspectantis considerantes injuriam, immemores etiam dictorum Dominicorum, 
quoniam qui scandalizaverit unum ex minimis istis, oportet ut mola asinaria 
collo ejus alligetur, et demergatur in profundum maris[9], ascendentes 
in rhedam, quasi gratia gestandi, civitatem egressi sunt, exspectante Sacerdote 
et plebe in Ecclesia constituta. Sed hujus contumaciae quis finis fuerit, 
horresco referens; subito enim praecipitati de rheda, animas emiserunt, 
atque corpora illorum sepulturae sunt tradita. Sanctus vero Ambrosius cum 
ignoraret quid factum esset, nec diutius posset plebem tenere, ascendens 
pro tribunali, de eadem quaestione quae fuerat proposita, sermonem adorsus 
est, dicens: Debitum, fratres, cupio solvendum, sed hesternos meos non 
invenio creditores,
______________________________________________________________________
et reliqua quae scripta sunt in libro, qui de Incarnatione Domini intitulatur[10].
          19.
          Occiso itaque Gratiano imperatore, recipiendi corporis ejus causa 
secundam ad Maximum suscepit legationem. Apud quem quam constanter egerit, 
qui voluerit cognoscere, ipsius legationis epistolam ad Valentinianum juniorem 
datam cum legerit[11], approbabit; nobis enim alienum a promissione visum 
est illam inserere, ne adjunctae epistolae prolixitas fastidium legenti 
afferret. Ipsum vero Maximum a communionis consortio segregavit, admonens 
ut effusi sanguinis domini sui, et quod est gravius, innocentis, ageret 
poenitentiam, si sibi apud Deum vellet esse consultum. Sed ille cum poenitentiam 
declinat superbo spiritu, non solum futuram,
______________________________________________________________________
sed etiam praesentem salutem amisit, regnumque quod male arripuerat, femineo 
quodam modo, timore deposuit, ut procuratorem se reipublicae, non imperatorem 
fuisse confiteretur.
          20.
          Mortua vero Justina, quidam haruspex Innocentius nomine, non 
tamen opere, cum in causa maleficiorum a judice torqueretur aliud quam 
interrogabatur fateri coepit; clamabat enim ab angelo majora tormenta sibi 
adbiberi eo qui custodiret Ambrosium; quoniam temporibus Justinae ad excitanda 
odia populorum in Episcopum cacumen tecti
ecclesiae conscendens, medio noctis sacrificaverit. Sed quanto instantius 
et sollicitius opera maligna exercebat, tanto magis amor populi circa fidem 
catholicam et Domini Sacerdotem convalescebat. Misisse se etiam et daemones, 
qui illum internecarent, fatebatur: sed daemones renuntiasse se non solum 
ad ipsum appropinquare minime posse, verum etiam nec ad fores domus, in 
qua manebat Episcopus; quia ignis insuperabilis omne illud aedificium communiret, 
ut etiam longe positi urerentur: atque ita cessasse artes suas, quibus 
adversus Domini Sacerdotem se aliquid posse arbitrabatur. Alius etiam gladium 
ferens ad cubiculum usque pervenit, ut interficeret Sacerdotem: sed cum 
elevasset manum, districto gladio, dextera exerta in aera obrigente
remansit. Tunc se missum a Justina postquam confessus est, brachium quod 
inique cum extenderetur, obriguerat, sanatum est confessione.
          21.
          Per idem tempus cum vir illustris Probus puerum suum notarium, 
qui spiritu immundo graviter vexabatur, direxisset ad Episcopum, egressum 
ex Urbe dimisit diabolus, timens ad virum sanctum perduci. Atque ita puer 
quamdiu Mediolani apud Episcopum fuit, nulla in illo diaboli dominatio 
apparuit: sed ubi egressus Mediolano est, et prope Urbem pervenit, idem 
spiritus qui illum antea habuerat, vexare eum coepit. Qui cum interrogaretur 
ab exorcistis, cur quamdiu Mediolani fuisset, non in illo apparuisset; 
confessus est diabolus timuisse se Ambrosium, et ideo recessisse ad tempus, 
atque exspectasse
in illo loco, ubi ab illo recesserat, donec reverteretur: quo revertente, 
vas quod deseruerat, repetisset.
          22.
          Exstineto Maximo, posito Theodosio imperatore Mediolani, Ambrosio 
vero episcopo constituto Aquileiae, in partibus Orientis in quodam castello 
a christianis viris synagoga Judaeorum et lucus Valentinianorum incendio 
concremata sunt, propterea quod Judaei vel Valentiniani insultarent monachis 
christianis; Valentinianorum enim haeresis triginta deos colit. Sed de 
hujusmodi facto comes Orientis ad imperatorem relationem direxit: qua accepta, 
imperator praeceperat ut synagoga ab episcopo loci reaedificaretur, in 
monachos vero vindicaretur. Sed hujus praecepti tenor cum ad aures pervenisset 
venerabilis viri Ambrosii episcopi, direxit ad imperatorem
epistolam[12], quia ipse in tempore excurrere non poterat, qua illum convenit, 
ut id quod ab eodem statutum fuerat, revocaretur, servarique sibi debere 
ab eo audientiam; quia si dignus non esset, qui ab illo audiretur, dignus 
etiam non esset, qui pro illo a Domino audiretur, vel cui suas preces, 
aut cui sua vota committeret: paratum etiam se esse pro tali negotio mortem 
subire, ne dissimulatione sui praevaricatorem faceret imperatorem, qui 
tam injusta contra Ecclesiam praecepisset.
          23.
          Postea vero quam Mediolanum reversus est,
______________________________________________________________________
posito imperatore in Ecclesia, de eadem causa tractavit in populo. In quo 
tractatu introduxit Domini personam loquentis imperatori: Ego te ex ultimo 
imperatorem feci, ego tibi exercitum inimici tui tradidi, ego tibi copias 
quas ille adversum te exercitui suo praeparaverat, dedi, ego inimicum tuum 
in potestatem tuam redegi, ego de semine tuo supra solium regni constitui, 
ego te triumphare sine labore feci: et tu de me inimicis meis donas triumphos! 
Cui descendenti de exhedra imperator ait: Contra nos proposuisti hodie, 
Episcope. At ille respondit non se contra ipsum, sed pro ipso fuisse locutum. 
Tunc imperator: Re vera, inquit, dure praeceperam contra episcopum de synagoga 
reparanda: in monachos vero vindicandum esse. Ita et a comitibus qui
in tempore aderant, dicebatur. Quibus Episcopus: Ego quidem cum imperatore 
nunc ago, vobiscum vero mihi aliter agendum est. Atque ita obtinuit ut 
illa quae statuta fuerant, revocarentur: nec prius ad altare accedere voluit, 
nisi fide sua imperator illum agere debere testaretur. Cui Episcopus: Ergo 
ago fide tua. Respondit imperator: Age fide mea. Qua sponsione iterata, 
jam securus peregit Sacerdos divina mysteria. Haec autem scripta sunt in 
epistola, quam ad germanam suam fecit[13]: in qua tractatum inseruit, quem 
eodem die habuit de baculo nuceo, qui a propheta Hieremia visus esse describitur.
          24.
          Per idem tempus causa Thessalonicensis civitatis non minima successit 
tribulatio Sacerdoti, cum
______________________________________________________________________
civitatem pene deletam comperisset; promiserat enim illi imperator se veniam 
daturum civibus supradictae civitatis: sed agentibus comitibus occulte 
cum imperatore, ignorante Sacerdote, usque in horam tertiam gladio civitas 
est donata, atque plurimi interempti innocentes. Quod factum ubi cognovit 
Sacerdos, copiam imperatori ingrediendi Ecclesiam denegavit: nec prius 
dignum judicavit coetu ecclesiae, vel sacramentorum communione, quam publicam 
ageret poenitentiam. Cui imperator contra asserebat David adulterium simul 
et homicidium perpetrasse. Sed responsum illico est: Qui secutus es errantem, 
sequere corrigentem. Quod ubi audivit clementissimus imperator, ita suscepit 
animo, ut publicam poenitentiam non abhorreret: cujus correctionis profectus
secundam illi paravit victoriam.
          25.
          Per idem tempus duo potentissimi et sapientissimi viri Persarum 
ad famam Sacerdotis venere Mediolanum, deferentes secum plurimas quaestiones, 
ut ex his probarent sapientiam viri: cum quo ab hora diei prima usque in 
horam tertiam noctis per interpretem disputaverunt, admirantesque discesserunt 
ab eo. Et ut se probarent non ob aliam causam venisse, nisi ut certo certius 
nossent virum, quem fama compererant; alia die valefacientes imperatori, 
profecti sunt ad urbem Romam, illic volentes cognoscere
potentiam illustris viri Probi, qua cognita, ad propria remearunt.
          26.
          Sed egresso Theodosio de Italia et Constantinopoli constituto, 
Valentiniano Augusto intra Gallias posito, directa legatio est sub nomine 
senatus a Symmacho tunc praefecto Urbis de repetenda ara Victoriae et sumptibus 
caeremoniarum. Sed ubi comperit Sacerdos, misso libello ad imperatorem[14], 
postulavit ut ad se relationis exemplaria dirigerentur, quibus ipse pro 
partibus suis responsurus esset. Qua relatione accepta, praeclarissimum 
libellum conscripsit, ut contra nihil umquam auderet Symmachus vir eloquentissimus 
respondere: sed postquam augustae memoriae Valentinianus in Viennensi civitate 
(quae est Galliarum civitas) vitam
______________________________________________________________________
finivit; Eugenius suscepit imperium, qui ubi imperare coepit, non multo 
post, petentibus Flaviano tunc praefecto et Arbogaste comite, aram Victoriae 
et sumptus caeremoniarum, quod Valentinianus augustae memoriae adhuc in 
junioribus annis constitutus, petentibus denegaverat, oblitus fidei suae 
concessit.
          27.
          Hoc ubi cognovit Sacerdos, derelicta civitate Mediolanensi, ad 
quam ille festinato veniebat, ad Bononiensem civitatem emigravit, atque 
inde Faventiam usque perrexit. Ubi cum aliquantis degeret diebus, invitatus 
a Florentinis, ad Tusciam usque descendit, declinans magis sacrilegi viri 
aspectum, non formidans imperantis injuriam; nam et epistolam ad eumdem 
dedit[15], in qua convenit conscientiam illius, de qua pauca de multis 
ponenda
______________________________________________________________________
duxi. Et si imperatoria potestas magna sit, tamen considera, Imperator, 
quantus sit Deus, Corda hominum videt, conscientiam interiorem interrogat, 
novit omnia antequam fiant, novit interna pectoris tui. Ipsi falli vos 
non patimini, et Deum vultis celare? Non cecidit in animum tuum quidquam? 
Si illi agebant tam perseveranter, nonne tuum fuit, Imperator, pro Dei 
summi et veri et vivi veneratione perseverantius obsistere, et negare quod 
erat in injuriam sacrae legis[16]? Et iterum: Quoniam igitur meis vocibus 
et apud Deum et apud omnes homines teneor: aliud mihi non licere intellexi, 
aliud non oportere, nisi ut consulerem mihi, quia non potui tibi.
          28.
          In supradicta itaque civitate Florentinorum, cum in domo clarissimi 
quondam viri Decentis, et
______________________________________________________________________
quod est amplius, christiani, maneret, filius ipsius, Pansophius nomine, 
admodum parvulus, cum spiritu immundo laboraret, frequenti oratione et 
impositione manus Sacerdotis ipsius est sanatus: sed post aliquantos dies 
subita infirmitate correptus infantulus exhalavit spiritum. Cujus mater 
valde religiosa, et plena fide ac timore Dei, ablato illo de superiore 
parte domus, ad inferiora descendit, ac in lecto Sacerdotis, ipso absente, 
composuit. Quem cum revertens Sacerdos in lectulo invenisset, erat enim 
illo in tempore extra domum positus, miseratus matrem
et fidem ipsius contemplatus, Elisaeo similis supra corpus infantis se 
ipse composuit, atque orando meruit ut vivum redderet matri, quem mortuum 
invenerat: ad quem etiam infantulum libellum conscripsit, ut quod per aetatis 
infantiam scire non poterat, legendo cognosceret. Verumtamen factum scriptis 
suis non commemoravit: sed quo affectu declinaverit commemorare, non est 
nostrum judicare.
          29.
          In eadem etiam civitate basilicam constituit, in qua deposuit 
reliquias martyrum Vitalis et Agricolae, quorum corpora in Bononiensi civitate 
levaverat[17]; posita enim erant corpora Martyrum inter corpora Judaeorum: 
nec erat cognitum populo christiano, nisi se sancti martyres sacerdoti 
ipsius Ecclesiae revelassent. Quae cum deponerentur
______________________________________________________________________
sub altari, quod est in eadem basilica constitutum, magna illic totius 
plebis sanctae laetitia atque exsultatio fuit, poena daemonum confitentium 
martyrum merita.
          30.
          Per idem tempus Arbogastes comes adversum gentem suam, hoc est, 
Francorum, bellum paravit, atque pugnando non parvam multitudinem manu 
fudit, cum residuis vero pacem firmavit. Sed cum in convivio a regibus 
gentis suae interrogaretur, utrum sciret Ambrosium; et respondisset nosse 
se virum, et diligi ab eo, atque frequenter cum illo convivari solitum, 
audivit: Ideo vincis, Comes, quia ab illo viro diligeris, qui dicit soli: 
Sta, et stat. Quod ego ideo posui, ut cujus famae fuerit vir sanctus etiam 
apud barbaras gentes, legentes agnoscant. Nam et
nos, referente juvene quodam Arbogastis admodum religioso, cognovimus, 
qui tunc interfuit; erat enim in tempore, quo haec loquebantur, vini minister.
          31.
          Profectus itaque Sacerdos de Tusciae partibus Mediolanum revertitur, 
jam inde egresso Eugenio contra Theodosium; ibi christiani imperatoris 
praestolabatur adventum, securus de Dei potentia quod non traderet credentem 
in se hominibus injustis, nec relinqueret virgam peccatorum super sortem 
justorum, ne extenderent justi ad iniquitates manus suas[18]. Promiserat 
enim Arbogastes tunc comes, et Flavianus praefectus Mediolano egredientes, 
cum victores reversi essent, stabulum se esse facturos in basilica ecclesiae 
Mediolanensis atque clericos sub armis probaturos: sed miserandi
______________________________________________________________________
homines cum daemonibus suis male creduli sunt, et aperiunt os suum in blasphemiam 
apud Deum, spem sibi victoriae ademerunt. Causa autem commotionis haec 
fuit, quia munera imperatoris qui se sacrilegio miscuerat, ab Ecclesia 
respuebatur, nec orandi illi cum Ecclesia societas tribuebatur. Sed Dominus 
qui Ecclesiam suam tueri consuevit, de coelo jaculatus est judicium, atque 
omnem victoriam ad religiosum imperatorem transtulit Theodosium.
Exstincto itaque Eugenio satellitibusque ejus, cum scripta acciperet imperatoris, 
non illi alia cura major fuit quam ut pro iis interveniret, quos reatus 
invenerat. Obsecratus est primo scriptis imperatorem misso diacono[19]: 
post ea vero quam directus est Johannes tunc tribunus et notarius, qui 
nunc praefectus est, ad tuitionem eorum qui ad Ecclesiam confugerant, etiam 
ipse Aquileiam perrexit precaturus pro eis, quibus facile venia impetrata 
est; quia ipse christianus imperator provolutus pedibus Sacerdotis testabatur 
meritis et orationibus ejus se esse servatum.
          32.
          Revertens itaque de Urbe Aquileiensi, uno die praecessit imperatorem: 
nec diu clementissimae memoriae Theodosius imperator susceptis filiis in 
Ecclesia
______________________________________________________________________
et traditis Sacerdoti, in hac luce fuit: post cujus obitum fere triennium 
supervixit. Quo in tempore sancti Nazarii martyris corpus, quod erat in 
horto positum extra civitatem, levatum ad basilicam Apostolorum, quae est 
in Romana, transtulit. Vidimus autem in sepulcro, quo jacebat corpus martyris 
(qui quando sit passus, usque in hodiernum scire non possumus) sanguinem 
martyris ita recentem, quasi eodem die fuisset effusus. Caput etiam ipsius, 
quod ab impiis fuerat abscissum, ita integrum atque incorruptum cum capillis 
capitis atque barba, ut nobis videretur eodem tempore quo levabatur, lotum 
atque compositum in sepulcro. Et quid mirum, quandoquidem Dominus in Evangelio 
ante promisit, quod capillus de capite eorum non peribit (Luc. XXI,
18)? Etiam odore tanto repleti sumus, ut omnium aromatum vinceret suavitatem.
          33.
          Quo levato corpore martyris, et in lectica composito, statim 
ad sanctum Celsum martyrem, qui in eodem horto positus est, cum sancto 
Sacerdote ad orationem perreximus. Numquam tamen illum antea orasse in 
eodem loco compertum habemus: sed hoc erat signum revelati corporis martyris, 
si sanctus Sacerdos ad locum, ad quem numquam antea fuerat, oratum isset. 
Cognovimus tamen a custodibus loci ipsius, quod a parentibus suis illis 
traditum sit, non discedere de loco illo per omnem generationem et progeniem 
suorum; eo quod thesauri magni in eodem loco positi essent. Et vere magni 
thesauri, quos non aerugo, neque tinea exterminat,
neque fures effodiunt et furantur[20]; quia custos eorum Christus est, 
et locus eorum aula coelestis, quibus Vivere Christus fuit, et mori lucrum[21]. 
Translato itaque corpore Martyris ad basilicam Apostolorum ubi pridem sanctorum 
Apostolorum reliquiae summa omnium devotione depositae fuerant, cum tractaret 
Episcopus, quidam de populo repletus spiritu immundo, clamare coepit se 
torqueri ab Ambrosio. At ille conversus ad
______________________________________________________________________
eum ait: Obmutesce, diabole; quia non te torquet Ambrosius, sed fides sanctorum 
et invidia tua; quoniam illuc vides ascendere homines, unde tu dejectus 
es; nam Ambrosius nescit inflari. Quo dicto, ille qui clamabat, obmutuit, 
postratusque in terram est, nec amplius vocem qua obstrepere posset, emisit.
          34.
          Per idem tempus cum consulatus sui tempore imperator Honorius 
in urbe Mediolanensium, Lybicarum ferarum exhiberet munus, populo illuc 
concurrente, data copia est missis militibus tunc ab Stilicone comite hortatu 
Eusebii praefecti, ut Cresconius quidam de ecclesia raperetur; quem confugientem 
ad altare Domini sanctus Episcopus cum clericis, qui in tempore aderant, 
defendendum circumdedit.
Sed multitudo militum, quae duces suos habebat de perfidia Arianorum, praevaluit 
adversum paucos; atque, ablato Cresconio, exsultantes ad amphitheatrum 
reverterunt, Ecclesiae luctum non modicum reliquentes; nam Sacerdos prostratus 
ante altare Domini factum diu flevit. Sed in tempore cum revertissent, 
et renuntiassent iis, a quibus fuerant destinati milites, dimissi leopardi 
saltu celeri ad eumdem locum, in quo sederant qui de Ecclesia triumphabant, 
ascendentes graviter laniatos reliquerunt. Quod ubi vidit tunc Stilico 
comes, poenitentia motus est, ita ut per multos dies satisfaceret Sacerdoti, 
et illaesum quidem illum qui ablatus fuerat, dimisit: sed quia gravissimorum 
criminum erat reus, et aliter emendari non poterat, ad exsilium
destinavit, non multo post indulgentia prosequente.
          35.
          Per idem tempus cum ad palatium pergeret, eumque pro loco officii 
nostri sequeremur, Theodulo tunc notario, qui postea summa cum gratia Mutinensem 
rexit ecclesiam, cum casu quidam pede esset lapsus, atque prostratus jaceret 
in terra, ridenti factum conversus Sacerdos ait: Et tu qui stas, vide ne 
cadas[22]. Quo dicto, statim is qui alienum lapsum riserat, suum doluit.
          36.
          Per idem tempus Frigitil quaedam regina Marcomannorum, cum a 
quodam Christiano viro, qui ad illam forte de Italiae partibus advenerat, 
referente sibi audiret famam viri, Christo credidit, cujus illum servulum 
recognoverat, missisque Mediolanum muneribus ad Ecclesiam per legatos postulavit, 
ut
______________________________________________________________________
scriptis ipsius qualiter credere deberet, informaretur. Ad quam ille epistolam 
fecit praeclaram in modum catechismi, in qua etiam admonuit ut suaderet 
viro Romanis pacem servare: qua accepta epistola, mulier suasit viro, ut 
cum populo suo se Romanis traderet. Quae cum venisset Mediolanum, plurimum 
doluit quod sanctum Sacerdotem, ad quem festinarat, minime reperisset; 
jam enim de hac luce migraverat.
          37.
          Temporibus vero Gratiani, ut retro redeam, cum ad praetorium 
Macedonii tunc magistri officiorum pro quodam intercedendum perrexisset, 
atque ex praecepto supradicti viri fores invenisset clausas, nec copiam 
ingrediendi adeptus esset, ait: Et tu quidem venies ad ecclesiam nec clausis 
januis invenies, qua ingrediaris. Quod factum est; mortuo enim Gratiano, 
confugiens Macedonius ad ecclesiam, patentibus januis, aditum reperire 
non poterat.
          38.
          Vir autem ipse venerabilis Episcopus multae abstinentiae, et 
vigiliarum multarum et laborum, quotidiano jejunio macerans corpus, cui 
prandendi numquam consuetudo fuit, nisi die sabbati, et Dominico, vel cum 
natalitia celeberrimorum martyrum essent. Orandi etiam assiduitas magna 
die ac nocte: nec operam
declinabat scribendi propria manu libros, nisi cum aliqua infirmitate corpus 
ejus attineretur. Erat etiam in illo sollicitudo omnium Ecclesiarum, interveniendi 
etiam magna assiduitas et constantia. In rebus etiam divinis implendis 
fortissimus, in tantum ut quod solitus erat circa baptizandos solus implere, 
quinque postea episcopi tempore quo decessit, vix implerent. Sollicitus 
etiam nimium pro pauperibus et captivis; nam in tempore quo episcopus ordinatus 
est, aurum omne atque argentum quod habere poterat, Ecclesiae vel pauperibus 
contulit. Praedia etiam quae habebat, reservato usufructuario germanae 
suae, donavit Ecclesiae, nihil sibi quod hic suum diceret, derelinquens; 
ut nudus atque expeditus miles Christum dominum sequeretur: Qui cum
dives esset, propter nos pauper factus est, ut nos ejus inopia ditaremur[23].
          39.
          Erat etiam gaudens cum gaudentibus, et flens cum flentibus[24]; 
siquidem quotiescumque illi aliquis ob percipiendam poenitentiam lapsus 
suos confessus esset, ita flebat, ut et illum flere compelleret; videbatur 
enim sibi cum jacente jacere. Causas autem criminum quae illi confitebatur, 
nulli nisi Domino soli, apud quem intercedebat, loquebatur; bonum relinquens 
exemplum posteris sacerdotibus, ut intercessores apud Deum magis sint, 
quam accusatores apud homines. Nam et secundum Apostolum[25], circa hujusmodi 
hominem confirmanda charitas est; quia ipse sui accusator est, nec exspectat 
accusatorem, sed praevenit; ut confitendo
______________________________________________________________________
suum allevet ipse delictum; ne habeat quod adversarius criminetur. Ideoque 
Scriptura dicit: Justus in principio sermonis accusator est sui[26]. Vocem 
enim eripit adversario, et quasi dentes quosdam paratos ad praedam criminationis 
infestae peccatorum suorum confessione confringit, dans honorem Deo, cui 
nuda sunt omnia[27], et qui vult vitam magis peccatoris quam mortem
______________________________________________________________________
[28]. Nam et ipsi poenitenti non sufficit sola confessio, nisi subsequatur 
emendatio facti; ut poenitens non faciat poenitenda, humiliet etiam animam 
suam sicut David sanctus, qui postquam audivit a propheta: Dimissum est 
peccatum tuum[29]; humilior factus est in emendatione peccati, ita ut cinerem 
sicut panem manducaret et potum suum cum fletu misceret[30].
          40.
          Flebat etiam amarissime quotiescumque forte nuntiatum illi fuerat 
de cujuscumque sancti obitu sacerdotis, in tantum ut nos illum consolari 
niteremur, ignorantes pium affectum viri, nec qua ratione ita fleret intelligentes. 
Quibus ille hujusmodi responsum reddebat: Non se flere, quia recesserat, 
qui fuerat mortuus nuntiatus: sed quia praecesserat, vel
______________________________________________________________________
quia difficile esset invenire virum, qui summo sacerdotio dignus haberetur. 
Ipse autem de sua morte ante praedixit quod usque ad pascha nobiscum futurus 
esset: quod quidem meruit Dominum obsecrando, quo maturius hinc liberaretur.
          41.
          Ingemiscebat enim vehementer cum videret radicem omnium malorum 
avaritiam pullulare, quae neque copia neque inopia minui potest, magis 
magisque increscere in hominibus, et maxime in iis qui in potestatibus 
erant constituti; ita ut interveniendi illi apud illos gravissimus labor 
esset, quia omnia pretio distrahebantur. Quae res primo omne malum invexit 
Italiae, et exinde omnia verguntur in pejus. Et quid dicam, si in hujusmodi 
personis ita rabiem suam exercet, qui solent aut filiorum aut propinquorum
causas praetendere: Ad excusandas excusationes in peccatis[31]; quandoquidem 
plerosque ceperit etiam coelibes sacerdotes vel levitas, quibus portio 
Deus est, ut etiam ipsi illam appetant[32]? Et vae nobis miseris! quia 
nec fine mundi provocamur, ut tam gravi jugo servitutis liberari velimus, 
quod demergit ad profundum inferni; ut faciamus nobis amicos de iniquo 
mammona, qui nos recipiant in aeterna tabernacula[33]. Attamen beatus ille 
qui quandoque conversus, diruptis vinculis, atque projecto jugo hujusmodi 
dominationis, tenebit, et allidet parvulos ejus ad petram[34], hoc est, 
omnes intentiones ejus allidet ad Christum, qui secundum Apostolum petra 
est, quae omnes ad se allisos interimit, ipsa inviolabilis manens,
______________________________________________________________________
nec reum faciens eum, qui ad se alliserit nequissimi uteri deteriores partus, 
sed innocentem; ita ut securus possit dicere: Portio mea Dominus[35]. Quia 
cui nihil in saeculo est, illi vere portio est Christus: Et qui contempserit 
parva, multa percipiet, insuper et vitam aeternam possidebit[36].
          42.
          Ante paucos vero dies quam lectulo detineretur, cum quadragesimum 
tertium psalmum dictaret,
______________________________________________________________________
me et excipiente et vidente, subito in modum scuti brevis ignis caput ejus 
cooperuit, atque paulatim per os ipsius tamquam in domum habitator ingressus 
est: post quod facta est facies ejus velut nix, et postea reversus est 
vultus ejus ad speciem suam. Quod cum fieret, stupore perculsus obrigui, 
nec potui scribere quae ab illo dicebantur, nisi posteaquam visio ipsa 
transivit; dicebat enim in eo tempore testimonium Scripturae divinae, quod 
ego optime retinebam. Nam scribendi vel dictandi ipso die finem fecit; 
siquidem ipsum psalmum explere non potuit. Ego vero id quod visum a me 
fuerat, honorabili viro Casto diacono, sub cujus cura degebam, statim retuli: 
at ille repletus gratia Dei, Spiritus sancti adventum me in illo vidisse 
edocuit lectione Actuum
apostolorum.
          43.
          Superioribus autem diebus cum Stiliconis tunc comitis servus, 
qui daemonio laboraverat, in Ambrosiana basilica jam sanus maneret, commendatus 
a domino suo; ferebatur enim quod libenter ab eodem haberetur: faceretque 
falsas epistolas tribunatus, in tantum ut tenerentur homines, qui ad ministrandum 
pergebant: sed ubi ad personam servi sui pervenit comes Stilico, noluit 
in eum vindicare. Homines etiam qui decepti fuerant, interventu Sacerdotis 
dimisit, de ipso vero servo Sacerdoti questus est. Quem vir sanctus cum 
de basilica Ambrosiana egrederetur, requiri fecit, atque ad se perduci. 
Quem cum interrogasset, et deprehendisset auctorem tanti flagitii, ait: 
Oportet illum tradi satanae in interitum
carnis, ne talia aliquis in posterum audeat admittere[37]. Quem eodem momento 
cum adhuc sermo esset in ore Sacerdotis, spiritus immundus arreptum discerpere 
coepit: quo viso, non minimo timore repleti sumus et admiratione. Multos 
etiam diebus illis, imponente illo manus, et imperante ab spiritibus immundis 
vidimus esse purgatos.
          44.
          Per idem tempus Nicentius quidam ex tribuno et notario, qui ita 
pedum dolore tenebatur, ut raro in publico videretur; cum ad altare accessisset, 
ut sacramenta perciperet, calcatusque casu a Sacerdote exclamasset, audivit: 
Vade, et amodo salvus eris. Nec se amplius doluisse pedes, tempore quo 
sanctus Sacerdos de hac luce migravit, lacrymis testabatur.
          45.
          Sed post dies hos, ordinato sacerdote Ecclesiae
______________________________________________________________________
Ticinensi, incidit in infirmitatem, qua cum plurimis diebus detineretur 
in lectulo, comes Stilico dixisse fertur quod, tanto viro recedente de 
corpore, interitus immineret Italiae. Unde convocatis ad se nobilibus viris 
illius civitatis, quos diligi a sancto Sacerdote cognoverat, partim interminatus 
est illis, partim blando sermone persuasit, ut pergerent ad sanctum Sacerdotem, 
suaderentque illi, ut sibi vivendi peteret a Domino commeatum. Quod ille 
ubi ab illis
audivit, respondit: Non ita inter vos vixi, ut pudeat me vivere: nec timeo 
mori; quia Dominum bonum habemus.
          46.
          Per idem tempus cum in extrema parte porticus in qua jacebat 
in uno positi Castus, Polemius, Venerius et Felix tunc diaconi secum tractarent 
voce ita pressa, ut vix se invicem audirent, quis post obitum illius episcopus 
ordinandus esse, atque cum de nomine sancti loquerentur Simpliciani, tamquam 
interesset tractatui, cum longe positus ab ipsis jaceret, approbans exclamavit 
tertio: Senex, sed bonus. Erat enim Simplicianus aevi maturus. Qua voce 
audita, expavescentes fugerunt; defuncto tamen eo, non alius illi successit 
in sacerdotium, nisi is quem ille bonum senem trina voce signaverat. Cui 
Simpliciano
Venerius, quem supra memoravimus, successor fuit: Felix vero nunc usque 
Bononiensem regit Ecclesiam: Castus autem et Polemius nutriti ab Ambrosio 
bonae arboris boni fructus, in Ecclesia Mediolanensi diaconii funguntur 
officio.
          47.
          In eodem tamen loco in quo jacebat (sicut referente sancto Bassiano 
episcopo Laudensis Ecclesiae, qui ab eodem audierat, didicimus) cum oraret 
una cum supradicto sacerdote, viderat Dominum Jesum advenisse ad se, et 
arridentem sibi: nec multos post dies nobis ablatus est. Sed eodem tempore 
quo migravit ad Dominum, ab hora circiter undecima diei usque ad illam 
horam, in qua emisit spiritum, expansis manibus in modum crucis oravit: 
nos vero labia illius moveri videbamus, vocem autem non audiebamus.
Honoratus etiam sacerdos Ecclesiae Vercellis cum in superioribus domus 
se ad quiescendum composuisset, tertio vocem vocantis se audivit, dicentisque 
sibi: Surge, festina, quia modo est recessurus. Qui descendens, obtulit 
sancto Domini corpus: quo accepto ubi glutivit, emisit spiritum, bonum 
viaticum secum ferens; ut in virtute escae anima refectior, angelorum nunc 
consortio, quorum vita vixit in terris, et Eliae societate laetetur; quia 
ut Elias numquam regibus vel ullis potestatibus, ita nec iste pro Dei timore 
loqui veritus est.
          48.
          Atque inde ad Ecclesiam majorem antelucana hora qua defunctus 
est, corpus ipsius portatum est; ibique eadem fuit nocte, qua vigilavimus 
in pascha: quem plurimi infantes baptizati cum a fonte venirent,
viderunt, ita ut aliqui sedentem in cathedra in tribunali dicerent, alii 
vero ambulantem suis parentibus digito ostenderent: sed illi videntes videre 
non poterant, quia mundatos oculos non habebant: plurimi autem stellam 
supra corpus ejus se vidisse narrabant. Sed lucescente die Dominico, cum 
corpus ipsius, peractis sacramentis divinis, de Ecclesia levaretur, portandum 
ad basilicam Ambrosianam, in
qua positus est, ita ibi daemonum turba clamabat se ab illo torqueri, ut 
ejulatus eorum ferri non possent. Quae gratia Sacerdotis non solum in illo 
laco, verum etiam in plurimis provinciis usque in hodiernum manet: jactabant 
etiam turbae virorum ac mulierum oraria, vel semicinctia sua, ut corpus 
Sancti aliquatenus ab ipsis contingeretur. Erat enim exsequiarum turba 
innumerabilis totius dignitatis, totiusque sexus, omniumque pene aetatum 
non solum christianorum, sed etiam Judaeorum et paganorum; majore tamen 
gratia ordo praecedebat eorum qui fuerant baptizati.
          49.
          Eadem vero qua obiit die (sicut textus epistolae loquitur, quae 
a successore ejus venerabili viro Simpliciano suscepta est de partibus 
Orientis ad ipsum tamquam adhuc nobiscum viventem directa, quae
nunc usque Mediolani habetur in monasterio) quibusdam sanctis viris apparuit, 
orans cum illis, et imponens illis manus; habet enim diem epistola quae 
directa est, qua lecta, invenimus illum diem esse, quo ille defunctus est.
          50.
          Intra Tusciam etiam in civitate Florentina, ubi nunc vir sanctus 
Zenobius episcopus est, quia promiserat petentibus illis eos se saepius 
visitaturum, frequenter ad altare quod est in basilica Ambrosiana, quae 
ibidem ab ipso constituta est, visum orare, ipso sancto viro sacerdote 
Zenobio referente, didicimus. In eadem etiam domo, in qua declinans Eugenium 
mansit, tempore quo Radagaisus supradictam civitatem obsidebat, cum jam 
de se penitus desperassent viri civitatis ipsius, per visum cuidam apparuit,
et promisit alio die salutem illis adfuturam. Quo referente, civium animi 
sunt erecti; nam altero die, adveniente Stilicone tunc comite cum exercitu, 
facta est de hostibus victoria. Haec Pansophia religiosa femina, matre 
pueri Pansophii referente, cognovimus.
          51.
          Mascezeli etiam desperanti de salute sua, vel exercitus quem 
ductabat contra Gildonem, baculum tenens manu in visu noctis apparuit, 
atque cum pro volveretur ad pedes sancti viri Mascezel, percutiens terram 
senex baculo quo regebatur, tertio (hac enim illi specie apparuerat) ait: 
Hic, hic, hic, signans locum; deditque intellectum viro, quem visitatione 
dignum fuerat arbitratus, ut agnosceret se in ipso loco in quo sanctum 
Domini viderat Sacerdotem, die tertia victoriam adepturum: atque ita securus 
bellum inchoavit
et consummavit. Nos tamen ea Mediolani positi ipso Mascezele referente, 
cognovimus; nam et in hac provincia, in qua nunc positi haec scribimus, 
plurimis hoc ipsum retulit sacerdotibus, quibus etiam referentibus, securlus 
haec nobis cognita huic libro adjungere arbitrati sumus.
          52.
          Sisinnii etiam et Alexandri martyrum, qui nostris temporibus, 
hoc est, post obitum sancti Ambrosii
in Anauniae partibus, persequentibus gentilibus viris martyrii coronam 
adepti sunt, cum reliquias Mediolani summa cum devotione susciperemus, 
adveniente quodam caeco et referente cognovimus, qui eodem die tacto loculo, 
in quo sanctorum reliquiae portabantur, lumen recepit, quod per visum noctis 
vidisset navem appropinquantem littori, in qua erat multitudo albatorum 
virorum; quibus descendentibus ad terram, cum unum de turba precaretur, 
ut sciret qui essent ii viri, audierit, Ambrosium ejusque consortes. Quo 
audito nomine, cum deprecaretur ut lumen reciperet, audivit ab eo: Perge 
Mediolanum, et occurre fratribus meis, qui illo venturi sunt, designans 
diem, et recipies lumen. Erat enim vir, ut ipse asserebat, de littore Dalmatino,
nec se ante venisse in civitatem asserebat priusquam recto itinere reliquiis 
sanctorum occurrisset, nondum videns: sed tacto loculo, videre coepisse.
          53.
          His itaque decursis, non arbitror grave videri, si paululum promissi 
nostri metas excesserimus, ut Domini dictum quod per eos sanctorum prophetarum 
locutus est, completum esse doceamus: Sedentem adversus fratrem suum et 
detrahentem occulte, persequebar[38]; et alibi: Noli diligere detrahere, 
ne eradicemini[39]; ut quicumque forte hujusmodi captus est consuetudine, 
cum legerit qualiter in iis qui sancto viro detrahere ausi sunt, fuerit 
vindicatum, ipse etiam in aliis emendetur.
          54.
          Igitur Donatus quidam natione Afer, presbyter tamen Ecclesiae 
Mediolanensis, cum in convivio positus,
______________________________________________________________________
in quo erant nonnulli militares viri reliogiosi, detraheret memoriae Sacerdotis, 
adspernantibus illis
et deserentibus linguam nequam, subito vulnere percussus gravi, de eodem 
loco in quo jacebat, alienis manibus sublatus, in lectulum positus est, 
atque inde ad sepulcrum usque perductus. In urbe etiam Carthaginensi, cum 
apud Fortunatum diaconum fratrem venerabilis viri Aurelii episcopi, ad 
convivium convenissem una cum Vincentio Colossitano episcopo, Murano etiam 
episcopo Bolitano, sed et aliis episcopis et diaconibus; tunc Murano episcopo 
detrahenti Sancto viro retuli exitum presbyteri superius memorati: quod 
ille de alio dictum, de se oraculum maturo sui exitu comprobavit. Nam de 
eodem loco in quo jacebat, cum subito vulnere ingenti esset percussus, 
alienis manibus ad lectum usque portatus est, atque inde ad domum in iqua 
hospitabatur deductus,
diem clausit extremum. Is finis virorum illi detrahentium fuit, quem videntes 
qui tunc aderant, admirati sunt.
          55.
          Unde hortor et obsecro omnem hominem, qui hunc librum legerit, 
ut imitetur vitam sancti viri, laudet Dei gratiam, et declinet detrahentium 
linguas; si vult magis consortium habere cum Ambrosio in resurrectione 
vitae, quam cum detrahentibus illis subire supplicium, quod nullus sapiens 
non declinat.
          56.
          Tuam etiam precor beatitudinem, pater Augustine, ut pro me humillimo 
peccatore Paulino cum omnibus sanctis qui tecum invocant nomen Domini nostri 
Jesu Christi in veritate, orare digneris; ut quia in adipiscenda gratia 
cum tanto viro non sum dignus habere consortium, adeptus meorum veniam
peccatorum, sit mihi praemium fugisse supplicium.