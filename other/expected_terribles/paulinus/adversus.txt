######################################################################
        Adversus Coelestium
          1.
Beatitudinis tuae justitiam obsecro, domine Zosime papa venerabilis. Numquam 
fides vera turbatur, et maxime in Ecclesia apostolica, in qua pravae fidei 
doctores ut deprehenduntur facile, ita veraciter puniuntur: ut moriatur 
in illis, si corrigant, quod male conceperant et deterius pepererant; et 
in illis vera sit fides, quam Apostoli docuerunt et Romana cum omnibus 
catholicae fidei doctoribus tenet Ecclesia. Quod si, ut caeteri auctores 
haereseos, qui jam dudum ab apostolica sede vel a patribus judicati, et 
extra sinum matris catholicae Ecclesiae effecti, perpetua morte perierunt, 
etiam hi qui nunc deprehensi sunt, vel deprehenduntur, in perfidia sua 
permanent, spiritali gladio quo interimantur, tradantur: ut nunc Pelagius 
Coelestiusque, qui a beatae memoriae
praecessore tuae beatitudinis papa Innocentio, si rectam respuant fidem 
et in sua perversa doctrina perdurent, damnati sunt.
          2.
          Cujus sententiam secuta Beatitudo tua, Coelestio, cum a sede 
apostolica audiretur, inter caetera praecepit his verbis: Damnas ergo illa 
omnia, quae in
libello Paulini continentur? hoc est de Quaestionibus. Et in alio loco: 
Cognovisti quales litteras dederit sedes apostolica ad fratres et coepiscopos 
Africanae provinciae? Et adjectum est: Damnas illa omnia quae damnavimus, 
et tenes quae tenemus? Et iterum: Illa omnia damnas quae jactata sunt de 
nomine tuo? Et iterum: Vel ea quae in libello suo exposuit Paulinus? Et 
cum me diceret posse, ex iis quae illi objecta sunt, haereticum approbari: 
sancto repletus Spiritu, apostolica auctoritate respuisti et repressisti 
insanientis et calumniantis verba, hujusmodi proferendo sententiam, qua 
ipse catholicus approbarer; illum, si sanari vellet, curares; quae hujusmodi 
est: Nolo nos circuitu ducas; damnas ea omnia quae tibi objecta a Paulino, 
sive per famam jactata sunt? Cui
non sufficit ista sententia? Quis hanc tam salubrem, tam amplectibilem, 
tam piam respueret alius, nisi qui a fide devius est? Et ille, qui superius 
professus fuerat, se quaecumque illi objecta fuerant, si contra fidem judicares, 
esse damnaturum, audit, Damna; et non solum non damnat, sed ad injuriam
tantae sedis contendit. Unde jam non ignorat Ecclesia Romana reum suum, 
qui tam audaci spiritu ausus est contradicere, et non damnare quae Beatitudo 
tua damnari decrevit.
          3.
          Ego tamen Deo et Christo Domino gratias ago, quod Ecclesiae suae 
causam ita agi voluit, ut sedes apostolica, a qua oportuit ore duorum suorum 
pontificum haeresim condemnari, ea damnanda praeceperit, quae a me Coelestio 
fuerant objecta: cujus ego non damnationem, sed correctionem semper optavi 
et opto; cui nunc jam non mecum, sed cum universa Dei Ecclesia, causa est, 
sicut data ad Beatitudinem tuam Afrorum episcoporum scripta testantur; 
cum contra apostolicam sententiam venire nititur negando originale peccatum, 
quod in omnes
homines pertransiit, et usque ad finem mundi tenet haereditatem Adae illius, 
qui primus peccavit: quod in infantibus nisi per sacramentum Baptismi dimittatur, 
vitam aeternam et regnum aeternum habere non possunt. Contra quae etiam 
magister suus litigat Pelagius, qui illa ipsa damnavit in judicio orientali, 
quae iste in sedis apostolicae coetu conatur astruere. Habet adversum se 
etiam veteres Ecclesiarum doctores catholicos plurimos, orientales et occidentales, 
meridianae partis atque septentrionalis, qui in libris suis illum de originali 
peccato, si
sanari desiderat, possunt docere. Habet beatum Cyprianum martyrem, beatum 
Ambrosium confessorem, Gregorium Nazianzenum, beatum papam Innocentium. 
Habet etiam qui in corpore sibi colluctentur, si tamen se tanto certamini 
habilem judicat; aut certe quos sequi debeat, si vult magis recta discere, 
quam prava docere. Habet, quod primum est, beatitudinem tuam, cujus illum 
oportuerat obedire sententiae, cum audiret, Damna. Habet postremo ipsos 
lactentes, quibus misereri debeat, si sibi non vult; quibus, ut verbis 
Martyris utar, non propria, sed aliena dimittuntur peccata.
          4.
          Unde oro beatum apostolatum tuum, ut hunc meum libellum suscipi 
jubeas, quo gratiam referam tantae sedi, et sententiis justissimis pro 
parte mea
latis: quem idcirco direxi, quia me, licet sermone, Basiliscus subdiaconus 
a tua beatitudine cum Gestis sedis apostolicae directis Carthagine convenit 
quarto nonas Novembris die, ut adessem ad apostolicam sedem et tuae judicio 
sanctitatis, ad quam me fugisse suggestum est, nec defuturum fore promittere, 
si adversum me, et non pro me, fuisset lata sententia. Ubi tunc ideo nihil 
agere potui, quia is qui ad sedem apostolicam provocaverat defuit: quem 
oportuerat utique merita suae appellationis astruere, maxime cum nihil 
agente appellatore, secundum
etiam humanas leges, superior est semper ille qui vicit. Quid enim jam 
mea intererat, ut etiam apud vestram reverentiam pravae ejus doctrinae 
astipulator exsisterem: de quo congaudere possem, si damnatis iis quae 
illi a me objecta fuerant, sic et apostolicae sedis judicium roboraret, 
ut meruisset absolvi; nec prius se ordinari, quam purgari, pateretur.
          5.
          Sed vulpecula fraudibus fuit semper studens: ingenium suum mutare 
nescit. Non se credidit posse
deprehendi: quoniam confidentiam semper in foveis habuit, in quibus demersum 
caput conscientiae suae nititur occultare. Quod jam diutius latere non 
potuit, sed manifestius publicatum, spiritali per tuam beatitudinem gladio 
resecatur: ne amplius ferinis dentibus grex Domini secetur in partes, quem 
pastor bonus sollicita et pervigili cautela custodis. Hunc autem libellum 
direxi beatitudini tuae per Marcellinum subdiaconum ecclesiae Carthaginiensis. 
Dat. VI idus Novembris.