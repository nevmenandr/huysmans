######################################################################
        Liber contra Arianos vel Auxentium
Dilectissimis fratribus in fide paterna manentibus, et Arianam haeresim 
detestantibus, episcopis, et
omnibus plebibus, Hilarius conservus vester in Domino aeternam salutem.
            1.
          Pacem veram frustra tentat Hilarius componere. --Speciosum quidem 
nomen est pacis, et pulcra est opinio unitatis: sed quis ambigat eam solam 
Ecclesiae atque Evangeliorum unitatem pacem esse, quae Christi est? Quam 
ad Apostolos post passionis suae gloriam est locutus[1], quam ad aeterni 
mandati sui pignus commendavit abiturus, hanc nos, Fratres dilectissimi, 
et amissam quaerere, et turbatam componere, et repertam tenere curavimus. 
Sed hujus ipsius nos fieri vel participes vel auctores, nec temporis nostri 
peccata meruerunt, nec imminentis antichristi praevii ministrique sunt 
passi: qui pace sua, id est, impietatis suae unitate se jactant, agentes 
se non ut episcopos
______________________________________________________________________
Christi, sed antichristi sacerdotes.
          2.
          Antichristi plures. --Ac ne maledicis verborum in eos uti conviciis 
arguamur, causam perditionis
publicae, ne cuiquam ignorata sit, non tacemus. Antichristos plures esse, 
etiam apostolo Joanne praedicante, cognovimus[2]. Quisquis enim Christum, 
qualis ab apostolis est praedicatus, negavit, antichristus est. Nominis 
antichristi proprietas est, Christo esse contrarium. Hoc nunc sub opinione 
falsae pietatis efficitur, hoc sub specie praedicationis evangelicae laboratur, 
ut Dominus Jesus Christus, dum praedicari creditur, denegetur.
          3.
          Ecclesia subsidiis humanis fundata non fuit. --Ac primum miserari 
licet nostrae aetatis laborem, et praesentium temporum stultas opiniones 
congemiscere, quibus patrocinari Deo humana creduntur, et ad tuendam Christi 
Ecclesiam ambitione saeculari[3]laboratur. Oro vos, episcopi qui hoc esse 
vos creditis, quibusnam suffragiis ad
______________________________________________________________________
praedicandum Evangelium apostoli usi sunt? quibus
adjuti potestatibus Christum praedicaverunt, gentesque fere omnes ex idolis 
ad Deum transtulerunt? Anne aliquam sibi assumebant e palatio dignitatem, 
hymnum Deo in carcere inter catenas et post flagella cantantes; edictisque 
regis Paulus, cum in theatro spectaculum ipse esset, Christo Ecclesiam 
congregabat? Nerone se, credo, aut Vespasiano, aut Decio patrocinantibus 
tuebatur? quorum in nos odiis confessio divinae praedicationis effloruit. 
Illi manu atque opere se alentes, intra coenacula secretaque coeuntes, 
vicos et castella gentesque fere omnes terra ac mari contra senatusconsulta 
et regum edicta peragrantes, claves, credo, regni coelorum non habebant? 
Aut non manifesta se tum Dei virtus contra odia humana porrexit, cum tanto
magis Christus praedicaretur, quanto magis praedicari inhiberetur?
          4.
          Fidei vis illata improbatur. --At nunc, proh dolor! divinam fidem 
suffragia terrena commendant, inopsque virtutis 595 suae Christus, dum 
ambitio nomini suo conciliatur, arguitur. Terret exsiliis et carceribus 
Ecclesia: credique sibi cogit, quae exsiliis et carceribus est credita. 
Pendet ad dignationem communicantium, quae persequentium est consecrata 
terrore. Fugat sacerdotes, quae fugatis est sacerdotibus propagata. Diligi 
se gloriatur a mundo, quae Christi esse non potuit, nisi eam mundus odisset. 
Haec de comparatione traditae nobis olim Ecclesiae, nuncque deperditae, 
res ipsa quae in oculis omnium est atque ore, clamavit.
          5.
          Antichristi tempus jam adesse. --Quid autem illud sit, quod ignorandum 
ultra non sit breviter exponam. Secundum placitam Deo plenitudinem coarctata 
sunt tempora. Circumscripta enim ratio eorum coelestibus libris docetur: 
ac necesse est in ipsam nos aetatem antichristi incidisse, cujus, secundum 
Apostolum[4], ministris
______________________________________________________________________
in lucis se angelum transformantibus, ab omnium fere sensu et conscientia 
is qui est Christus aboletur. Ut enim erroris affirmatio certa sit, incerta 
veri opinio antefertur: sitque antichristo jam pervium, Christum eum esse 
se fallere, de quo nunc usque dissensum sit. Hinc illae variae opiniones, 
hinc sub unius Christi fide praedicatio plurimorum, hinc nuper Arii spiritus 
ex angelo diaboli in lucis angelum transfiguratus: cujus haereditas omnis 
ad Valentem, Ursacium, Auxentium, Germinium, Gaium successit atque defluxit. 
Nam ipsi nunc Christum novum, per quem antichristus subreperet, intulerunt.
          6.
          Auxentii, Valentis, etc., de Christo opiniones. Plebi nondum 
nocet haeresis latens. --Volunt enim hunc
suum Christum non ejus divinitatis esse cujus et Pater est; sed esse potentem 
et praestantem caeteris aliis 596 creaturis creaturam, eumque per voluntatem 
Dei ex nihilo substitisse: et eum ante omnia quidem saecula, et ante omne 
omnino tempus natum ex Deo Deum esse; sed non ex substantia Dei esse, neque 
divinae in eo nativitatis, majestatisque ejus, quae Dei est intelligendam 
veritatem; ne quam verus sit Deus qui pater est, tam verus sit Deus qui 
filius est: ut id, quod unum esse Filius et Pater in Evangeliis praedicantur[5], 
in voluntatis tantum sit et charitatis societate, non in divinitatis veritate. 
Quae si in Filio non eadem est ipsa illa quae Dei est, ut in confessione 
fidei Deus unus sit; cur Deum Filium, cur ante tempora et saecula confitentur, 
nisi quia Dei nomen
______________________________________________________________________
sancto cuique per indulgentiam aeternitatis est destinatum? Aut regenerati 
omnes non vere Dei filii sunt, aut angeli omnes, per Christum utique conditi, 
non ante omnia tempora et ante omnia omnino saecula sunt creati? Verum 
ad antichristum minori invidia introducendum, miserisque credendum, tribuunt 
Christo Dei nomen; quia hoc et hominibus
sit tributum: fatentur vere Dei filium; quia sacramento baptismi vere Dei 
filius unusquisque perficitur: ante tempora et saecula confitentur; quod 
de angelis atque diabolo est non negandum. Ita Domino Christo sola illa 
tribuuntur, quae sunt vel angelorum propria, vel nostra. Caeterum, quod 
Deo Christo legitimum et verum est, Christus Deus verus, id est, eadem 
esse Filii quae Patris divinitas denegatur. Et hujus quidem usque adhuc 
impietatis fraude perficitur, ut jam sub antichristi sacerdotibus Christi 
populus non occidat, dum hoc putant illi fidei esse, quod vocis est. Audiunt 
Deum Christum; 597 putant esse quod dicitur. Audiunt filium Dei; putant 
in Dei nativitate inesse Dei veritatem. Audiunt ante tempora; putant idipsum 
ante tempora esse, quod
semper est. Sanctiores aures plebis, quam corda sunt sacerdotum. Si Deum 
verum Ariani praedicant Christum, Deum sine fraude confessi sunt: quod 
si Deum dicunt, et negant verum; tribuunt nomen, et adimunt veritatem.
          7.
          Hilarii cum Auxentio Mediolani gesta. Auxentius consubstantialitatem 
confitetur. --Quamquam igitur impiissimis eorum blasphemiis plenae omnes 
ecclesiarum chartae, plenique jam libri sint: quid proxime tamen acciderit, 
non tacendum est. Cum edicto gravi sanctus[6]rex perturbari ecclesiam Mediolanensium, 
quae Deum verum Christum et unius cum Patre divinitatis et substantiae 
confitetur, sub unitatis specie et voluntate jussisset; etiam importuna 
interpellatione suggessi,
______________________________________________________________________
Auxentium blasphemum esse, et omnino hostem Christi habendum: idque adjeci, 
eum aliter credere, quam rex ipse, aut alii omnes haberent. Quibus rex 
permotus; audiri nos a Quaestore et
Magistro praecepit, considentibus una nobiscum episcopis fere decem. Primumque, 
ut in foro solet, de persona calumniatus est, damnatum quondam me a Saturnino, 
audiri ut episcopum non oportere. Non est nunc temporis, quid ad haec responsum 
sit, enarrare: sed qui tum audiebant, de fide potius, ut regi placuerat, 
agitandum esse decernunt. Cumque jam in arcto esset negandi periculum; 
credere se Auxentius Christum Deum verum, et unius cum Deo patre divinitatis 
et substantiae est professus. Placuit igitur hoc scribi, et ne memoriis 
audientium quae dicta essent elaberentur, continuo libellum regi per Quaestorem 
offero, quo quid convenisset, contineretur: et ne quid mentiri arguar, 
ejusdem exempla subjeci. Placet omnibus Auxentium haec ipsa profiteri
frequenter: qui ut ipsum scriberet, est coactus. Qui diu consilia sua versans, 
callidissime fidem regis eludit: dat scripturam stylo antichristi compositam.
          8.
          Scripto eludit fidem quam confessus erat. --Nam primum ea, quae 
Nicaeae Thraciae omnium impietas resolvisset, sancta 598 esse testatur: 
vim scilicet illatam episcopis, fidem esse verae confessionis affirmans. 
Negat quoque se scire Arium: cum in Alexandria in Ariana ecclesia, cui 
Gregorius praeerat, presbyter esse coepisset. Sed de Ariminensi synodo, 
quae ab omnibus est religiose dissoluta, nihil dicamus: tantum diaboli 
commenta pandenda sunt. Cum placuisset igitur scribi Deum verum esse Christum, 
et unius cum patre divinitatis atque substantiae esse: ponitur talis ab 
eo, ut a callidissimo
diabolo, sententia, quae significaret Christum ante omnia tempora natum 
Deum verum filium: ut secundum Arianos veritas ad filium, non ad Deum referretur. 
Et ut longe major differentia hujus significationis
exsisteret, subjicitur, Ex vero Deo Patre: ut in Patre veritas Dei esset, 
in Christo veritas tantum filii scriberetur. Dehinc procedente sermone, 
una ab Auxentio divinitas praedicatur, et in ea non confitetur et Filium: 
ut in solo Patre, non etiam in Filio, esset sola una divinitas.
          9.
          Quasi recte sentiens divulgatur. Hilarius fraudem retegens jubetur 
exire. --Spargitur vero per populos Auxentium verum Deum Christum, et unius 
cum Patre divinitatis ac substantiae scripsisse, neque ab expositae per 
me fidei dissidere sententia: post quae ad communionem ejus rex pro fidei 
sinceritate advenit. Sed cum hoc mysterium impietatis diu occultatum jam 
non taceretur, diceremque fingi omnia, fidem denegari, Deum atque homines 
illudi; jubeor
de Mediolano proficisci, cum consistendi mihi in ea invito rege nulla esset 
libertas.
          10.
          Haec igitur, Fratres, quibus Dei judicium in metu est, ita gesta 
esse significo. Auxentius quod negare timuit, noluit confiteri: nam expositionis 
ipsius exempla subjeci. Si idem scripsit, arguite fallentem: si vero aliud[7]scripsit 
quam professus est, intelligite jam Christum per eum alium, id est, antichristum 
praedicari. Lusit quidem ille verbis, quibus possit fallere et electos; 
sed patet impietatis tantae professio.
          11.
          Auxentii perfidia exponitur. --Negat se duos deos praedicare, 
quia non duo patres sunt. Quis secundum haec non videt, unius Dei confessionem 
idcirco tantum Patri propriam esse, quia solus esset?
______________________________________________________________________
599 Unde et ille satanae stylus exstitit: Novimus unum solum verum Deum 
patrem. Et post malevolas significationes, Similem, inquit, secundum Scripturas 
Filium genitori suo patri. Si usquam in sanctis voluminibus hoc scriptum 
est, habet innocentiae professionem. Si vero veritate divinitatis Filius 
et Pater unum sunt, quid similitudinis imperfecta opinio antefertur? Imago 
quidem Dei Christus est[8]: sed et hominem imaginem Dei esse non dubium 
est, cum ad imaginem et similitudinem Dei Adam factus sit. Quid tu, haeres 
Arii, Christo tantum nostra concedis? Quid Regem, quid Comites, quid Dei 
Ecclesiam, patris tui, id est, satanae
______________________________________________________________________
arte circumvenis? Christum Deum dicis: quid fallis in nomine? Nega Moysen 
Pharaoni deum dictum[9]. Christum filium et primogenitum Dei loqueris: 
nega primogenitum filium Israel Deo esse[10]. Christum ante tempora natum 
asseris[11]: et creatum nega diabolum ante tempora et saecula substitisse. 
Christum similem Patri memoras: nega ad imaginem et similitudinem Dei hominem 
esse coepisse. Solum Christo quod est denegas, ne Deus verus et unius cum 
Patre divinitatis atque substantiae sit. Et solitus es una cum magistris 
tuis me haereticum arguere: expone, quibus potes litteris, impietatis meae 
causam, et blasphemiarum mearum titulum propone. Mihi autem antichristus 
est ille, qui unius divinitatis
______________________________________________________________________
esse Filium cum Patre non confitetur: quique non ita unum verum Deum Patrem 
praedicat, ut veritas quoque divinitatis non intelligatur in Filio. Si 
unius divinitatis Christus et Deus sunt, cur hoc non simpliciter scripsisti? 
Si tibi non sunt, cur hoc non simpliciter denegasti?
          12.
          Ecclesiae parietum ne nimius sit amor. --Arcanum igitur tam pestiferi 
mysterii optassem, Fratres, ipse potius quam per litteras revelare, et 
omnes blasphemias Auxentii verbis singulis explicare. Verum quia id non 
licet, saltem unusquisque quod sibi liceat intelligat. Multa alia proferre 
Ecclesiae me pudor inhibet, et committere epistolae Arianorum blasphemiarum 
dedecora pertimesco. Unum moneo: cavete antichristum 600: male enim vos 
parietum
amor cepit, male Ecclesiam Dei in tectis aedificiisque veneramini, male 
sub his pacis nomen ingeritis[12]. Anne ambiguum est, in his antichristum 
esse sessurum? Montes mihi, et sylvae, et lacus, et carceres, et voragines 
sunt tutiores: in his enim prophetae, aut manentes, aut demersi, Dei spiritu 
prophetabant. Absistite itaque ab Auxentio satanae angelo, hoste Christi, 
vastatore perdito, fidei negatore: quam sic est regi professus, ut falleret; 
sic fefellit, ut blasphemaret. Congreget nunc ille quas volet in me synodos, 
et haereticum me, ut saepe jam fecit, publico titulo proscribat, et quantam 
volet iram in me potentium moliatur:
______________________________________________________________________
mihi certe ille numquam aliud quam diabolus erit, quia Arianus est: neque 
pax aliquorum umquam optabitur, nisi eorum, qui secundum patrum nostrorum 
apud Nicaeam tractatum, anathematizatis Arianis, Christum Deum verum praedicabunt.
          EXEMPLUM BLASPHEMIAE AUXENTII.
Beatissimis et gloriosissimis imperatoribus Valentiniano et Valenti Augustis, 
Auxentius episcopus ecclesiae catholicae Mediolanensium.
          13.
          Auxentius haereticus appellatus. -- « Ego quidem, piissimi Imperatores, 
aestimo non oportere sexcentorum episcoporum unitatem post tantos labores 
ex contentione paucorum hominum refricari ab abjectis ante annos decem, 
sicut et scripta manifestant.
Sed si aliqui ex plebe, qui numquam communicaverant, nec his qui ante me 
fuerunt episcopis, nunc amplius excitati ab Hilario et Eusebio, perturbantes 
quosdam, haereticum me vocaverunt: jussit vero pietas vestra cognoscere 
de his viros laudabiles, Quaestorem et Magistrum: et sicut praedixi, non 
eos personam habere accusatorum aut judicare qui semel depositi sunt (dico 
autem Hilarium et qui ei consentiunt): tamen obediens Serenitati vestrae, 
601 processi manifestare falsa dicentibus, et blasphemantibus, et vocantibus 
me Arianum, et quasi non confitentem Christum filium Dei Deum esse.
          14.
          Fidem suam exponit. -- « Exposui amicis pietatis vestrae meam 
confessionem, primum satisfaciens, quia numquam scivi Arium, non vidi oculis, 
non cognovi ejus doctrinam: sed ex infantia,
quemadmodum doctus sum, sicut accepi de sanctis Scripturis, credidi, et 
credo in unum solum verum Deum patrem omnipotentem, invisibilem, impassibilem, 
immortalem: et in filium ejus unigenitum Dominum nostrum Jesum Christum, 
ante omnia saecula et ante omne principium natum ex Patre DEUM VERUM FILIUM 
ex vero Deo patre, secundum quod
scriptum est in Evangelio: Haec est autem vita aeterna, ut cognoscant te 
solum verum Deum, et quem misisti Jesum Christum[13]. Per ipsum enim omnia 
facta sunt, visibilia et invisibilia. Qui descendit de coelis voluntate 
Patris propter nostram salutem, natus de Spiritu sancto et Maria Virgine 
secundum carnem, sicut scriptum est, et crucifixum sub Pontio Pilato, sepultum, 
tertia die resurrexisse, adscendisse in coelis, sedere ad dexteram Patris, 
venturum judicare vivos et mortuos. Et in Spiritum sanctum paracletum, 
quem misit Dominus et Deus noster salvator Jesus 602 Christus discipulis, 
Spiritum veritatis. Sic credidi, et credo, sicuti et adscendens in coelos 
unicus filius Dei tradidit discipulis, dicens: Euntes docete omnes gentes, 
baptizantes eos in
______________________________________________________________________
nomine Patris et Filii et Spiritus sancti[14].
          15.
          Ariminensi fidei adhaeret. -- « Duos autem deos numquam praedicavi: 
nec enim sunt duo patres, ut duo dii dicantur, nec duo filii; sed unus 
filius ex uno patre, solus a solo, Deus ex Deo, sicut scriptum est: Unus 
Pater Deus ex quo omnia, et unus Dominus Jesus Christus per quem omnia[15]: 
propter quod et unam deitatem praedicamus. Omnes ergo haereses, quae adversus 
catholicam fidem veniunt, semper quidem congregati episcopi catholici condemnaverunt 
et anathematizaverunt, specialiter autem convenientes Arimino, et inde 
condemnavimus. Catholicam autem et Evangeliorum, quam tradiderunt Apostoli, 
hanc fideliter custodivimus. Ut autem
______________________________________________________________________
pietas vestra verius cognosceret ea, quae gesta sunt in concilio Ariminensi, 
transmisi, et peto ut ea libenter legi praecipiatis: sic enim cognoscet 
Serenitas vestra, quia qui jam dudum depositi sunt, hoc est, Hilarius et 
Eusebius, contendunt ubique schismata facere. Quae enim bene de sanctis 
Scripturis catholicae fidei exposita sunt, pietas vestra pervidet haec 
retractari non oportere. »