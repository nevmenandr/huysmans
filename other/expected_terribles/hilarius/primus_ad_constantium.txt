######################################################################
        Liber primus ad Constantium Augustum
          1.
Ecclesiae ne a fratribus affligantur. Judices saeculares ne cognoscant 
causas clericorum. --Benignifica natura tua, domine beatissime Auguste, 
cum benigna voluntate concordat. Et quoniam de fonte paternae pietatis 
tuae misericordia largiter profluit; quod rogamus, facile nos impetrare 
posse confidimus. Non solum verbis, sed etiam lacrymis deprecamur, ne diutius 
catholicae Ecclesiae gravissimis injuriis afficiantur, et intolerabiles 
sustineant persecutiones et contumelias, et quod est nefarium, a fratribus 
nostris. Provideat et decernat clementia tua, ut omnes se ( abundat se) 
ubique judices, quibus provinciarum administrationes creditae sunt, ad 
quos sola cura et sollicitudo publicorum negotiorum pertinere debet, a 
religiosa se observantia abstineant:
neque posthac praesumant atque usurpent, et putent se causas cognoscere 
clericorum, et innocentes homines variis afflictationibus, minis, violentia, 
terroribus frangere atque vexare.
          2.
          Ne inviti vi subjiciantur heterodoxis. Catholicorum oppressorum 
vox, ne rectores locorum haereticis favorem praestent. Mysteriorum solemnia, 
et preces pro rege. --Intelligit singularis et admirabilis sapientia tua, 
non decere, non oportere cogi et compelli invitos et repugnantes, ut se 
his subjiciant et addicant vi oppressi, qui non cessant adulterinae doctrinae
corrupta semina adspergere. Idcirco laboratis, et salutaribus consiliis 
rempublicam regitis; excubatis etiam, et vigilatis: ut omnes quibus imperatis, 
dulcissima libertate potiantur. Non alia ratione quae turbata sunt componi, 
quae divulsa sunt coerceri possunt; nisi unusquisque nulla servitutis necessitate 
adstrictus, integrum habeat vivendi arbitrium. Certe vox exclamantium a 
tua mansuetudine exaudiri debet: Catholicus sum, nolo esse haereticus; 
Christianus sum, non Arianus: et melius mihi in hoc saeculo mori, quam 
alicujus privati potentia dominante castam veritatis virginitatem corrumpere. 
Aequumque debet videri sanctitati tuae, gloriosissime Auguste, ut qui timent 
Dominum Deum et divinum judicium, non polluantur aut contaminentur exsecrandis 
blasphemiis;
sed habeant potestatem, ut eos sequantur episcopos et praepositos, qui 
et inviolata conservant foedera charitatis, et cupiunt perpetuam et sinceram 
habere pacem. Nec fieri potest, nec ratio patitur, ut repugnantia congruant, 
dissimilia conglutinentur, vera et falsa misceantur, lux et tenebrae confundantur, 
dies quoque et nox habeant aliquam conjunctionem. Si igitur, quod sine 
dubitatione et speramus et credimus, haec permovent non insitam, sed ingenitam 
tuam bonitatem; praecipe ut non studium, non gratiam, non favorem, locorum 
Rectores gravissimis
haereticis praestent. Permittat lenitas tua populis, ut quos voluerint[1], 
quos putaverint, quos delegerint, audiant docentes, et divina mysteriorum 
solemnia concelebrent, 537 et pro incolumitate et beatitudine tua offerant 
preces.
          3.
          Suspicio seditionis eximitur. Arianorum astus. --Non quisquam 
perversus aut invidus maligna loquatur: nulla quidem suspicio est non modo 
seditionis, sed nec asperae obmurmurationis. Quieta sunt omnia, et verecunda. 
Et nunc, qui Ariana et pestifera contagione inquinati sunt, non cessant 
ore impio et sacrilego animo evangeliorum sinceritatem corrumpere, et rectam 
apostolorum regulam depravere. Divinos prophetas non intelligunt. Callidi 
et astuti artificio quodam utuntur, ut inclusam
______________________________________________________________________
perniciosam corruptelam inquisitorum verborum velamine contegant, et non 
prius venenatum virus effundant, quam simplices et innocentes sub praetextu 
nominis Christiani raptos atque irretitos, ne soli pereant, participes 
horrendi criminis sui reos faciant.
          4.
          Sacerdotes pii ad suas sedes remeent. --Et hoc obsecramus pietatem 
tuam, ut eos, qui adhuc (egregii videlicet sacerdotes, qui tanti nominis 
praepollent dignitate), aut in exsilio, aut in desertis locis tenentur, 
jubeas ad sedes suas remeare: ut ubique grata libertas sit, et jucunda 
laetitia.
          5.
          Ariana haeresis novella. --Quis non videt, quis non intelligit? 
Post quadringentos fere annos, post quam Dei unigenitus Filius humano generi 
pereunti subvenire dignatus est, quasi ante non apostoli, non post eorum 
martyria et excessus fuerint Christiani, novella nunc et teterrima lues, 
non corrupti aeris, sed exsecrandorum blasphemorum, Ariana effusa est. 
538 Ita illi, qui ante crediderunt, inanem spem immortalitatis habuerunt? 
Nuper didicimus commenta haec fuisse inventa et a duobus Eusebiis et a 
Narcisso et a Theodoro et ab Stephano et Acacio et Menophanto, et imperitis 
atque improbis duobus adolescentibus Ursacio et Valente: quorum epistolae 
proferuntur, et idoneis testibus etiam convincuntur, qui eos magis oblatrantes 
quam
disputantes audierunt. Quibus qui communionem suam imprudenter et incaute 
commiscent, quia sunt socii scelerum, participes criminum necesse est etiam 
eos, qui jam in hoc saeculo abjecti sunt et abdicati, cum advenerit dies 
judicii, pati supplicia sempiterna.
          6.
          Litterae et legatio post absolutionem Athanasii. Arianorum crudelitas. 
--Jam nemini dubium est, cujuscemodi curam in absolutionem Athanasii, sancti 
illi viri receperint: ut post synodi sententias, quas, pro sacerdotalis 
judicii reverentia, fas fuerat
sacerdotali vel ecclesiastica conscientia contineri, scribi ad regem, legationemque 
instrui oportuerit. Sed quid aliud his litteris, quam libertatem fidei 
et contagionem Ariani nominis deprecantur, orantque vincula, carceres, 
tribunalia, et omnem illum feralem habitum, novas etiam in reos quaestiones 
inhiberi? Deus cognitionem sui docuit potius, quam exegit: et operationum 
coelestium admiratione praeceptis suis concilians auctoritatem, coactam 
confitendi se adspernatus est voluntatem. Si ad fidem veram istius modi 
vis adhiberetur; episcopalis 539 doctrina obviam pergeret, diceretque: 
Deus universitatis est Dominus, obsequio non eget necessario, non requirit 
coactam confessionem. Non fallendus est, sed promerendus. Nostra potius, 
non sua causa venerandus
est. Non possum nisi volentem recipere, nisi orantem audire, nisi profitentem 
signare. Simplicitate quaerendus est, confessione discendus est, charitate 
amandus est, timore venerandus est, voluntatis probitate retinendus est. 
At vero quid istud est, quod sacerdotes timere Deum vinculis coguntur, 
poenis jubentur? Sacerdotes carceribus continentur, plebs in custodia catenati 
ordinis constricta disponitur, virgines nudantur ad poenam, et sacrata 
Deo corpora, publico exposita conspectui, ad fructum spectaculi et quaestionis 
aptantur. Cogunt nempe, non ut Christiani omnes sint, sed ut Ariani: et 
confessam in Deo fidem ad consortium piaculi sui scelere compellunt. Auctoritate 
etiam nominis sui in errorem Imperatorem transducunt: rectum affirmantes,
ut sub specie timoris Dei, in hac perversitate subditos sibi tradant. Quaestiones 
poscunt, judiciorum subsidia desiderant, auctoritatem regiam implorant: 
et nec sic perversitatem sceleris sui erubescunt, extorquere conniventiam 
plebium nec cogendi jure potuerunt.
          7.
          Judicialis forma in causa Athanasii non servata. --Haec si de 
veteribus chartulis prolata aetatis nostrae tempus instruerent; ambigendum, 
ut opinor, tantis de rebus fuisset. Et cum ab aliis quibusque
pronuntiari posceretur reus; quaereretur in fidem litterarum, in judicum 
vitam, in accusatorum fidem, in ipsius quoque hominis mores atque actus. 
Moveret enim absolutionem ejus Arianorum juncta damnatio: magnique periculi 
esset, judicium simul cum reatus et innocentiae non suscepta rursum inquisitione 
dissolvere: totaque in patrocinium suum, cum fidei doctrina, auctoritas 
sibi antiquitatis assisteret. At cum ipsi, qui tunc Ariani haeretici damnati 
sunt, rem exagitent, turbent 540 omnia, omnesque ex potestate et ambitione 
corrumpant, et Athanasius si fuit, esse adhuc reus potest; testes loquantur, 
videant judices, fidei doctrina praeceptis evangelicis atque apostolicis 
eluceat: quae obtusio intelligentiae est? quae cordis hebetudo? quae oblivio 
spei? qu
amor scelerum? quod odium veritatis? in damnatorum favorem, Dei amorem 
transducunt.
          8.
          Eusebii Vercellensis injusta damnatio. --Venio nunc ad id, quod 
recens gestum est, in quo se etiam professio sceleris in secreto artis 
suae dedignata est continere. Eusebius Vercellensis episcopus est vir omni 
vita Deo serviens. Hic post Arelatensem synodum, cum Paulinus episcopus 
tantis istorum sceleribus contraisset[2], venire Mediolanum praecipitur[3]. 
Collecta jam illic malignantium synagoga, decem diebus ad Ecclesiam est 
vetitus accedere, dum adversus tam sanctum virum malitia se perversa consumit. 
Suppuratis deinde consiliis omnibus, ubi libitum est, advocatur. Adest 
una cum Romanis clericis[4],
______________________________________________________________________
et Lucifero Sardiniae episcopo. Conventus ut in Athanasium subscriberet, 
ait, De sacerdotali fide prius debere constare; compertos sibi quosdam 
ex his, qui adessent, haeretica labe pollutos. Expositam fidem apud Nicaeam, 
cujus superius meminimus, posuit in medio: spondens omnia se, quae postularent 
esse facturum, si fidei professionem scripsissent. Dionysius Mediolanensis 
Episcopus chartam primus accepit: ubi profiteri scribendo coepit, Valens 
calamum et chartam e manibus ejus violenter extorsit,
clamans non posse fieri, ut aliquid inde gereretur. Res post clamorem multum 
deducta in conscientiam plebis est: gravis omnium dolor ortus est, impugnata 
est a sacerdotibus fides. Verentes igitur illi populi judicium, e Dominico 
ad palatium
transeunt. Cujusmodi sententiam in Eusebium longe ante, quam ecclesiam 
ingrederetur, scripserint: de se loquitur ipsa sententia.