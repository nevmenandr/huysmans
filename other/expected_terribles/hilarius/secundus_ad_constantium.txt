######################################################################
        Liber secundus ad Constantium
          1.
Hilarius in regis praesentia. --Non sum nescius, piissime imperator, ea 
quae de nonnullis negotiis ad conscientiae publicae audientiam proferantur, 
pro dignitate eorum qui eloquuntur, vel gravia existimari solere, vel levia: 
dum distantibus opinionibus, ambiguam sententiam ad studium intelligentiae 
promovet hominis contemptus, aut gratia. Sed mihi apud te de divina re 
pia dicturo, nullus vulgatae consuetudinis metus est: quia, cum sis bonus 
ac religiosus, nec vitium judicii apud prudentes religionum, quid a quo 
audiat, sed an quae audiat sint
religiosa, dijudicet. Et quia mihi a Deo praesentiae tuae opportunitas 
praestita est, nec erga haec quidem conscientiae meae cessavit officium: 
ut in eum, quem apud te habeo de religione sermonem, indignitas forte aliqua 
tecum loquentis offendat.
          2.
          Galliae Ecclesiis communicat. Exsulat factione. De sua innocentia 
securus. --Episcopus ego sum in omnium Gallicarum ecclesiarum atque episcoporum 
communione, licet in exsilio, permanens, et Ecclesiae adhuc per presbyteros 
meos communionem distribuens. Exsulo autem non crimine, sed factione;
et falsis nuntiis synodi ad te imperatorem pium, non ob aliquam criminum 
meorum conscientiam, per impios homines delatus. Nec levem habeo querelae 
meae testem dominum meum religiosum Caesarem tuum Julianum: qui plus in 
exsilio meo contumeliae a malis, quam ego injuriae, pertulit. In promptu 
enim sunt pietatis vestrae litterae: falsa autem eorum omnia, quae in exsilium 
meum procuraverunt, non in obscuro sunt. Ipse quoque[1]vel minister, vel 
auctor gestorum omnium, intra hanc urbem est. Circumventum te Augustum, 
illusumque Caesarem tuum ea confidens conscientiae meae conditione patefaciam, 
ut si indignum aliquid non modo episcopi sanctitate, sed etiam laici integritate 
gessisse
______________________________________________________________________
docear, non jam sacerdotium per veniam exspectem, sed intra poenitentiam 
laici consenescam.
          3.
          Audiri rogat exsilii sui auctore praesente. Libelli hujus causae. 
--Haec autem nunc, dignantissime imperator, arbitrio tuo derelinquo, quatenus 
et quomodo me jubes loqui, et ea quae maxime tecum in tempore hoc agenda 
sunt prosequor. Dabis quidem id in praesens instructionis ad causam, ut 
praesentem eum, cujus ministerio exsulo, usque ad confessionem falsorum 
quae gessit adducam. Sed nihil de eo, nisi cum jusseris, loquar. Nunc autem, 
quia mihi metus est de mundi periculo, de silentii mei reatu, de judicio 
Dei, cura autem est de spe, de vita, de immortalitate non tam mea, quam 
tua, universorumque.
Quae quia mihi cum plurimis communis est, haec a me communis spei exspectatio 
est.
          4.
          Constantius optat fidem audire ab episcopis et non audit. Fides 
in baptismo jurata. Fides subinde nova et ideo nulla. --Recognosce fidem, 
quam olim, optime ac religiosissime imperator, ab episcopis optas audire, 
et non audis. Dum enim a quibus ea requiritur, sua scribunt, et non quae 
Dei sunt
praedicant; orbem aeternum erroris et redeuntis in se semper certaminis 
circumtulerunt. Oportuerat enim, humanae infirmitatis modestia, omne cognitionis 
divinae sacramentum illis tantum conscientiae suae finibus contineri quibus 
credidit, neque post confessam et juratam in baptismo fidem in nomine Patris 
et filii et Spiritus sancti, quidquam aliud vel ambigere, vel innovare. 
Sed quorumdam aut praesumptio, aut facilitas, aut error, apostolicae doctrinae 
indemutabilem 545 constitutionem partim fraudulenter confessa est, partim 
audacter egressa: dum in confessione Patris et Filii et Spiritus sancti 
veritatem naturalis significationis eludit, ne id maneret in sensu, quod 
in regenerationis sacramento est confitendum. Ob hoc penes quorumdam conscientiam
nec Pater pater, nec Filius filius, nec Spiritus sanctus spiritus sanctus 
est. Sub cujus necessitatis tamquam improbabili occasione, scribendae atque 
innovandae fidei exinde usus inolevit. Qui post quam nova potius coepit 
condere, quam accepta retinere; nec veterata defendit, nec innovata firmavit: 
et facta est fides temporum potius quam Evangeliorum, dum et secundum annos 
describitur, et secundum confessionem baptismi non tenetur. Periculosum 
nobis admodum atque etiam miserabile est, tot nunc fides exsistere, quot 
voluntates; et tot nobis doctrinas esse, quot mores; et tot causas blasphemiarum 
pullulare, quot vitia sunt: dum aut ita fides scribuntur ut volumus, aut 
ita ut nolumus intelliguntur. Et cum, secundum unum Deum
et unum Dominum et unum baptisma, etiam fides una sit, excedimus ab ea 
fide quae sola est: et dum plures fiunt, ad id coeperunt esse, ne ulla 
sit.
          5.
          Unde tot fides scribantur. Fides quater mutata. --Conscii enim 
nobis invicem sumus, post Nicaeni conventus synodum, nihil aliud quam fidem 
scribi. Dum in verbis pugna est, dum de novitatibus quaestio est, dum de 
ambiguis occasio est, dum de
auctoribus querela est, dum de studiis certamen est, dum in consensu difficultas 
est, dum alter 546 alteri anathema esse coepit: prope jam nemo Christi 
est. Incerto enim doctrinarum vento vagamur: et aut dum docemus, perturbamus; 
aut dum docemur, erramus. Jam vero proximi anni fides, quid jam de immutatione 
in se habet? Primum, quae homousion decernit taceri: sequens rursum, quae 
homousion decernit et praedicat: tertium deinceps, quae usiam simpliciter 
a patribus praesumptam, per indulgentiam excusat: postremum quartum, quae 
non excusat, sed condemnat. Et quo tandem processum est? ut neque penes 
nos, neque penes quemquam ante nos, sanctum exinde aliquid atque inviolabile 
perseveret. De similitudine autem Dei filii
ad Deum patrem quod si miserabilis nostri temporis fides est, ne non aut 
ex toto, aut tantum ex portione sit similis; egregii scilicet arbitri coelestium 
sacramentorum, conquisitores invisibilium mysteriorum, professionibus de 
fide Dei calumniamur. Annuas atque menstruas de Deo fides decernimus, decretis 
poenitemus, poenitentes defendimus, defensos anathematizamus; aut in nostris 
aliena, aut in alienis nostra damnamus; et mordentes invicem, jam absumpti 
sumus ab invicem[2].
          6.
          Fides evangelica corrumpitur. --Fides deinde quaeritur: quasi 
fides nulla sit. Fides scribenda est[3]: quasi in corde non sit. Regenerati 
per fidem, nunc ad fidem docemur, quasi regeneratio illa sine fide sit. 
Christum post baptisma
______________________________________________________________________
discimus; quasi baptisma aliquod esse possit sine
Christi fide. Emendamus, quasi in Spiritum sanctum peccasse sit venia. 
Sed impietatis 547 ipsius hinc vel praecipue causa perpetua est, quod fidem 
apostolicam septuplo proferentes, ipsi tamen fidem evangelicam nolumus 
confiteri: dum impietates nostras nobis in populis multiloquiis defendimus, 
et magniloquentiae vanitate aures simplicium verbis fallentibus illudimus; 
dum evitamus de Domino Christo ea credere, quae de se docuit credenda, 
et per speciosum pacis nomen in unitatem perfidiae subrepimus, et sub rejiciendis 
novitatibus rursum ipsi novis ad Deum vocibus rebellamus, et sub Scripturarum 
vocabulo non scripta mentimur: vagi, prodigi, impii, dum et manentia demutamus, 
et accepta perdimus, et irreligiosa praesumimus.
          7.
          Ad fidem in baptismo confessam redeundum. --Quod hieme undoso 
mari observari a navigantibus maxime tutum est, ut naufragio desaeviente, 
in portum ex quo solverant revertantur; vel incautis adolescentibus convenit, 
ut cum in tuenda domo sua, mores paternae observantiae trangressi, profusa 
libertate sua usi sunt, jam sub ipso amittendi patrimonii metu solus illis 
ad paternam consuetudinem necessarius et tutus recursus sit: ita inter 
haec fidei naufragia, coelestis patrimonii jam pene profligata haereditate, 
tutissimum nobis est, primam et solam evangelicam fidem confessam in baptismo 
intellectamque retinere, nec demutare quod solum acceptum atque auditum 
habeo bene credere: non ut ea, quae synodo patrum nostrorum continentur, 
tamquam irreligiose
et impie scripta damnanda sint, sed quia
per temeritatem humanam usurpantur ad contradictionem, quod ob hoc sub 
nomine novitatis Evangelium negaretur, ut periculose tamquam sub emendatione 
innovetur. Quod emendatum est, semper proficit, ut dum omnis emendatio 
displicet, emendationem omnem emendatio consecuta condemnet: ac si jam, 
quidquid illud est, non emendatio aliqua sit emendationis, sed coeperit 
esse damnatio.
          8.
          Audientiam rogat Hilarus, fidem e Scripturis ostensurus. --In 
quantum ego nunc beatae religiosaeque voluntatis vere te, domine Constanti 
Imperator, admiror, fidem tantum secundum ea quae scripta sunt desiderantem: 
et merito plane ad illa ipsa unigeniti Dei eloquia 548 quia festinans, 
ut imperatoriae sollicitudinis capax pectus etiam divinorum dictorum conscientia 
plenum sit. Hoc qui repudiat, antichristus est, et qui simulat, anathema 
est. Sed unum hoc ego per hanc dignationis tuae sinceram audientiam rogo, 
ut praesente synodo[4], quae nunc de fide litigat, pauca me de Scripturis 
evangelicis digneris audire, et loquar tecum verbis Domini mei Jesu Christi, 
cujus vel exsul sum, vel sacerdos. Habent enim vasa testea non ignobiles 
thesauros: et infirmiora corporum magis reverenda sunt: et apud nos modo 
Deum indocti piscatores locuti sunt. Super humilem et trementem verba sua, 
secundum prophetam, Deus respicit[5]. Fidem imperator quaeris: audi eam, 
non de novis chartulis, sed de Dei libris. Scito et posse eam in Occidente 
donari, unde venientes in regno
______________________________________________________________________
Dei cum Abraham et Isaac et Jacob recumbent.[6]. Memento eam non quaestionem 
philosophiae esse, sed Evangelii doctrinam. Non tam mihi autem rogo audientiam, 
quam tibi atque ecclesiis Dei. Ego enim penes me habeo fidem, exteriore 
non egeo: quod accepi teneo, nec demuto quod Dei est.
          9.
          Scripturas haeretici suas ad partes trahunt. --Sed memento tamen, 
neminem haereticorum esse, qui se nunc non secundum Scripturas praedicare 
ea,
______________________________________________________________________
quibus blasphemat, mentiatur. Hinc enim Marcellus Verbum Dei cum legit 
nescit. Hinc Photinus hominem Jesum Christum cum loquitur ignorat. Hinc 
et Sabellius, dum quod ego et Pater unum sumus[7]non intelligit, sine Deo 
patre et sine Deo filio est. Hinc et Montanus per insanas feminas suas 
paracletum alium defendit. Hinc et Manichaeus et Marcion legem odit: quia 
littera occidit[8], et mundi princeps diabolus est. Omnes Scripturas sine 
Scripturae sensu loquuntur, et fidem sine fide praetendunt. Scripturae 
enim non in legendo sunt, sed in intelligendo; neque in praevaricatione 
sunt, sed in charitate.
          10.
          Sermonis, cujus copia rogatur, modus. --Audi, rogo, ea quae de 
Christo sunt scripta: ne sub eis ea
______________________________________________________________________
quae non scripta sunt praedicentur. Submitte ad ea, quae de libris locuturus 
sum, aures tuas: fidem tuam ad 549 Deum erigas. Audi quod proficit ad fidem, 
ad unitatem, ad aeternitatem. Locuturus tecum sum cum honore regni et fidei 
tuae, omnia ad Orientis et Occidentis pacem proficientia, sub publica conscientia, 
sub synodo dissidenti, sub lite famosa.
          11.
          Pignus futuri sermonis. -- Praemitto interim pignus futuri apud 
te sermonis mei. Non aliqua ad scandalum, neque quae extra Evangelium sunt, 
defendam: sed intelliges a me in sacramento solius Dei veri, et quem misit 
Jesum Christum[9], praedicari unum Deum patrem ex quo omnia, et unum Dominum 
Jesum Christum per quem omnia[10], natum ex Deo, qui est ante tempora
______________________________________________________________________
aeterna[11], et erat in principio apud Deum Deus Verbum[12]: qui est imago 
Dei invisibilis[13], in quo habitat omnis plenitudo divinitatis corporaliter[14]qui 
cum 550 in forma Dei esset, humilians se salutis nostrae causa, formam 
servi ex conceptu Spiritus sancti de virgine accepit, factus obediens usque 
ad mortem, mortem autem crucis[15]: et post resurrectionem mortis deinde 
in coelestibus sedens[16], aderit judex vivorum et mortuorum[17], et
______________________________________________________________________
rex omnium aeternorum saeculorum. Est enim unigenitus Deus[18], et Deus 
verus, et Deus magnus, et super omnia Deus[19]: et omnis lingua confitebitur, 
quia Dominus Jesus Christus in gloria Dei patris est[20]. Haec ego in Spiritu
______________________________________________________________________
sancto ita credidi, ut ultra hanc de Domino Jesu Christo fidem non possim 
doceri: non per haec adimens patrum fidei religionem, sed secundum regenerationis 
meae symbolum, et doctrinae evangelicae scientiam, ab ea juxta ista non 
dissonans.