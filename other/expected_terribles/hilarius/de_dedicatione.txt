######################################################################
        Sermo de dedicatione ecclesiae
Quia propitia Deitate, Fratres Charissimi, solemnia dedicationis Ecclesiae 
celebramus, debemus congruere solemnitati, quam colimus, ut sicut ornatis 
studiosius ejusdem Ecclesiae parietibus, pluribus accensis luminibus, ampliato 
numero lectionum, addita Psalmorum melodia, laetis noctem vigiliis ex more 
transegimus; ita etiam penetralia cordium nostrorum semper necessariis 
bonorum operum decoremus ornatibus. Semper in nobis flamma divinae pietatis 
et fraternae caritatis augescat; semper in sanctuario pectoris nostri coelestium 
memoria praeceptorum et angelicae laudationis dulcedo sancta resonet.
Hi sunt enim fructus bonae arboris, hic boni cordis thesaurus, haec fundamenta 
sapientis Architecti, quae nobis hodierna Sancti Evangelii lectio commendat, 
nos non formam solummodo, sed virtutem potius habere pietatis: quod etiam 
mystica veteris instrumenti historia diligenter insinuat, cum vel Moyses 
tabernaculum, vel templum Domino Salomon in Sanctae Ecclesiae typum condidit; 
utraque enim domus firmiter fundata esse refertur: Tabernaculum quidem, 
quod compactos de tabulis habebat parietes super bases argenteas, templum 
autem super lapides quadros in fundamento suppositos. Ligna
quoque erant imputribilia, e quibus et Tabernaculum omne factum, et Templum 
intus ornatum, ac desuper tectum fulgebat. Aurum etiam de thesauro bono 
optimum proferebant, de quo parietes intus et foris vestiti, Templi non 
tantum parietes, verum etiam laquearia, trabes, ostia, postes, et pavimenta 
erant cooperta. Sed et vasa, vel utensilia domus utriusque cuncta pene 
aurum, neque haec, nisi de auro purissimo, fieri licebat. Fructus etiam 
arborum, qui in domo Domini offerebantur, purissimi et exquisiti esse jubebantur. 
Hoc est, Vitis, Olivae, Thuris, Myrrhae, vel Stactis, et caeterarum hujusmodi: 
quae videlicet cuncta spiritaliter intellecta veram nostrae Fidei et operationis 
sinceritatem denuntiant. Domus namque utraque, ut diximus, Universalis 
Ecclesiae
figuram praemonstrat. Neque incongruum quis arbitretur, quod duae sunt 
domus Domini in mysterio factae, cum unam Christi domum esse Ecclesiam 
nullus fidelis ambigat. Duae etenim sunt conditae domus ob significationem 
utriusque populi in eamdem Fidem venturi, Judaei scilicet atque gentilis. 
Unde bene Tabernaculum sola plebs Judaea condidit in eremo. Templi autem 
structuram Proselyti, et advenae de Gentibus quotquot in populo tunc inveniri 
poterant, devota fide compleverunt. Sed et Rex potentissimus, Tyri conductus 
a Salomone commodatis artificibus, et lignis gratantissime juvit, quia 
nimirum ante incarnationem Dominicam notus erat tantum in Judaea Deus. 
At postquam ille in ea, qua natus, et passus est, carne resuscitatus a 
mortuis,
et exaltatus est super coelos Deus, super omnem continuo terram nominis 
ejus gloria refulsit, orbisque universus ad aedificationem domus illius 
accurrit, et accepit ab eo promissionem donorum coelestium. Narrat ergo 
Scriptura, quia praecepit Rex Salomon, ut tollerent lapides grandes in 
fundamentis Templi, et quadrarent eos. Lapides autem grandes pretiosi, 
qui in fundamento locati totum onus Templi sibi superpositum portant, eximios 
sanctae Ecclesiae Doctores insinuant, grandes nimirum excellentia meritorum, 
pretiosos claritate signorum, qui ab ipso Domino verbum audientes totam 
crescentis Ecclesiae fabricam sua praedicatione genuerunt. Quos videlicet 
lapides Rex quadrare praecepit, ut magistros Ecclesiae compositos moribus, 
et immobiles animo esse debere signaret. Sicut
vero quadratum, quocumque vertitur, stabit, ita nimirum vita perfectorum 
quae ad veritatis lineam sollicite directa est, nullis tentationum impulsibus 
a sua novit stabilitate dejici. Erat autem Templum Dei marmore pario, quod 
est, lapide albo extructum, ut candorem Ecclesiastieae castitatis exprimeret, 
de quo in amoris Cantico Dominus ait: Sicut lilium inter spinas, sic amica 
mea inter filias. Habebat idem LX cubitos in longitudinem, XXX cubitos 
in latitudinem, XXXX cubitos in altitudinem. Longitudo ergo Templi fidem 
sanctae Ecclesiae designat, per quam longanimiter inter opera sua bona 
pravorum adversa tollat: latitudo charitatem, qua ipsa intus per viscera 
pietatis spatiatur: altitudo spem, qua propter bona opera, quae
per charitatem operantur, coelestis vitae praemia expectant. Et bene longitudo 
LX cubitorum est. Senario etenim numero bonorum operum solet perfectio 
designari, quia etiam Deus sex diebus mundi ornamentum fecit; et sex sunt 
hujus saeculi aetates, in quibus sancta Ecclesia pro aeterna requie piis 
actibus instat. Bene XX sunt cubiti latitudinis, quia geminum est praeceptum 
charitatis, quoniam Ecclesia in tribulatione dilatatur, cum perfectus quisque 
etiam conditorem ex toto corde, tota anima, tota virtute, et proximum tanquam 
se ipsum diligere debet. Bene XXX in altitudine sunt cubiti, quia omnis 
Electorum spes ad visionem sanctae Trinitatis, quantum valet, se exercendo 
et purificando properat. Notandum sane est, quod XXX cubiti altitudinis 
non usque ad
supremum templi fastigium, sed usque ad laquearia templi pertinebant, deinde 
ad laquearia medii tabernaculi alii XXX cubiti altitudinis assurgebant. 
Porro terrenum coenaculum, quod supererat, LX habebat in latitudinem, ac 
sic omnis altitudo domus in CXX cubitis erat extenta. Prior igitur domus 
XXX cubitis in altitudine surgit, quia praesens Ecclesia ad videndam speciem 
Sanctae Trinitatis tota intentione suspenditur. Superior domus XXX aeque 
cubitis se in altum attollit, quia solutae corporibus animae perfectorum 
usque ad diem universalis Judicii ejusdem beatae et individuae Trinitatis 
praesenti visione fruuntur. Suprema domus bis tricenis alta est cubitis, 
quia resuscitati a mortuis omnes electi contemplatione ejusdem sui conditoris, 
qui in tribus personis unus est
Deus, aeterna spiritus simul, et carnis immortalitate gaudebunt. Factus 
est medius paries in templo de tabulis cedrinis XX cubitorum altitudinis, 
qui divideret oraculum in Sanctum Sanctorum; a priore parte templi habebat 
XX cubitos longitudinis, et XX cubitos latitudinis, et XX cubitos altitudinis. 
Porro ipsum templum prae foribus oraculi XV cubitorum erat, in quo erant 
mensae, et candelabrum de auro. Sed et altare aureum prope ostium Oraculi, 
quatenus incenso in eo thymiamate vapor fumi ascendens operiret oraculum, 
ubi erat arca Testamenti, super qua erant Cherubim gloriae obumbrantia 
Propitiatorium. Prior ergo domus prioris Ecclesiae statum: interior vitae 
coelestis ingressum designat. Unde recte priori mensae et candelabra sunt 
facta, quia nimirum in hac
vita lumine sanctarum Scripturarum, et Sacramentorum coelestium refectione 
opus habemus: In futuro autem talibus non egebimus subsidiis, ubi juxta 
Psalmistae vocem quicumque apparuerint cum justitia, satiabuntur manifesta 
gloria Domini. In hac ergo vita corda justorum, quasi altare incensi aureum, 
splendida fulgent per munditiam sanctitatis. Aromatibus sunt referta desideriorum 
spiritualium, incendio flagrant amoris continui, et quasi coelestis introitus 
posita suavissimum suae orationis vaporem inter sancta sanctorum superna 
emittunt, ubi Christus est in dextera Dei sedens, quem apertissime arca 
Testamenti, quae erat intra velum, designat; in qua Urna erat aurea habens 
Manna, et Virga Aaron, quae fronduerat,
et Tabulae testamenti. Ipsa namque Area naturam humanitatis ejus; Urna 
mannae plenitudinem divinitatis: Virga Aaron potentiam sacerdotii ejus 
inviolabilem; Tabulae testamenti designant, quia ipse est qui legem condidit, 
quique etiam benedictionem his, qui legem faciunt, dabit. Bene autem Templum 
prae foribus Oraculi XV erat cubitorum longitudinis, quoniam adhuc in hac 
vita jejuniis et continentia castigari oportet, ut ad internae dulcedinis 
satietatem pervenire videamur; nam hoc numero castigationem vitae praesentis 
signari intelligit omnis, qui quadragenarium Moysi, vel Heliae, vel ipsius 
Domini jejunium recte intelligere vult. Bene ipsum Oraculum, in quo Arca, 
quae per Cherubin gloriae tegebatur, XX cubitos longitudinis, latitudinis, 
altitudinis
habebat, qui numerus perfectionem, ut diximus, geminae dilectionis insinuat, 
quia quidquid in hac peregrinatione pro Deo geritur, totum hoc in illa 
mansione patriae perennis, ubi magnificentia ejus continua bonorum spirituum 
laudatione sustollitur, in sola dilectionis amplitudine perficitur. Haec 
nos, charissimi, in praesentis festi nostri gaudium de factura templi pauca 
ex pluribus fraternitati vestrae exposuisse libuit, quatenus et miranda 
terrestris domus fabrica delectaret audientes, et haec eadem spiritualiter 
intellecta mentes nostras ardentius ad amorem supernae habitationis erigeret. 
Sed etiam hac modo exposita dedicatione, ac festivitate subsecuta, ita 
Scriptura conclusit[1]: Et dimisit Salomon populos, qui benedicentes Regi 
profecti sunt
______________________________________________________________________
in tabernacula sua, laetantes, et alacri corde super omnibus bonis quae 
fecerat Dominus David puero suo, et Israel populo suo: Dimittet enim Dominus 
peracto
redemptionis munere electos suos in aeterna tabernacula laetantes; non 
eos utique ulterius a sua praesentia removebit, sed a discrimine judicii, 
quod in aere faciendum, docente Apostolo, novimus[2], in habitationem Patriae 
coelestis immittens, ut pro suis quisque meritis promissam regni coelestis 
sedem percipiant. Bene autem dicitur, quod benedicentes Regi profecti sunt 
in tabernacula sua, quia haec est nimirum sola occupatio quietissima ac 
fidelissima civium supernorum, hymnos gratiarum suo dicere conditori: hinc 
enim scriptum est[3]: Beati qui habitant in domo tua, in saeculum saeculi 
laudabunt te: laetantes in tempore, et alacri corde super omnibus bonis, 
quae fecerat Dominus David servo suo, et Israel populo suo. Laetantes quippe
______________________________________________________________________
justi super bonis, quae a Domino accipiunt, tabernacula introeunt coelestium 
mansionum, quia quamvis graves hujus saeculi, quamvis longi fuerint labores, 
breve nimirum et leve quidquid aeterna beatitudine finitur. Unde oportet, 
Carissimi, ut in aedificatione Domus Dei unusquisque nostrum exhortando, 
obsecrando, increpando, ipse piis actibus desudando, quantum valet, insistat, 
ne si quempiam Rex coelestis nunc desidere in opere sui templi conspexerit, 
hunc in tempore futurae dedicationis, magnae suae solemnitatis reddat exortem. 
Satagamus mutuo charitatis auxilio, ut omnes vos alacri corde, et indefessos 
in operibus, quae ipse praecepit, inveniens, omnes ad praemia, quae promisit, 
perpetuae suae visionis introducat Jesus Christus Dominus noster, qui vivit 
et
regnat cum Patre Deus in unitate Spiritus Sancti per cuncta saecula saeculorum. 
Amen.