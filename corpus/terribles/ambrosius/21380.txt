######################################################################

 	


        LIBER PRIMUS.


          145 


          CAPUT PRIMUM.


-----------------------------------------------------------

Ambrosius ab unoquoque verborum talentorumque suorum reddendam Deo rationem 
intelligens, ad scribendum mentem appellit; tum recensitis aliquot divinae 
misericordiae exemplis, provocat sese ad bene sperandum: sed mox illi officio 
imparem se esse confessus, ut secum tamquam cum evangelica ficu agatur, 
optat; quo tamen os censoribus opprimat suis, sperare se testatur verba 
sibi non defutura, qui loquatur Christum.
          
              1.
            Si, juxta coelestis sententiam veritatis, verbi totius, 
quodcumque otiosum fuerimus locuti, habemus praestare rationem: vel si 
unusquisque servus credita sibi talenta gratiae spiritalis, quae nummulariis 
dividenda forent, ut
-----------------------------------------------------------
crescentibus multiplicarentur usuris, intra terram suam vel quasi timidus 
fenerator, vel quasi avarus possessor absconderit, non mediocrem, domino 
revertente, offensam incidet; jure nobis verendum est, quibus licet ingenium 
tenue, necessitas tamen maxima eloquia Dei credita populi fenerare mentibus, 
ne vocis quoque nostrae poscatur usura: praesertim cum studium a nobis
-----------------------------------------------------------
Dominus, non profectum requirat. Unde scribendi aliquid sententia fuit. 
Majore siquidem pudoris periculo auditur vox nostra quam legitur; liber 
enim non erubescit.
          

            2.
            Et quidem ingenio diffisus, sed divinae misericordiae 146 provocatus 
exemplis, sermonem meditari audeo; nam, volente Deo, etiam asina locuta 
est. Quod si mihi sub istius saeculi oneribus constituto assistat angelus, 
ego quoque muta diu ora laxabo; potest enim solvere impedimenta imperitiae, 
qui in illa asina solvit naturae. In arca veteris Testamenti virga floruit 
sacerdotis: facile Deo ut in sancta Ecclesia de nostris quoque nodis 
flos germinet. Cur autem desperandum quod Dominus loquatur in hominibus,
-----------------------------------------------------------
qui est locutus in sentibus? Deus nec rubum est dedignatus. Atque utinam 
meas quoque illuminet spinas! Erunt fortassis qui etiam in nostris sentibus 
aliquem mirentur lucere fulgorem, erunt quos spina nostra non urat; erunt 
quibus de rubo audita vox nostra solvat de pedibus calceamentum, ut impedimentis 
corporalibus exuatur mentis incessus.
-----------------------------------------------------------

          

            3.
            Sed haec sanctorum merita virorum. Utinam me sub illa infructuosaadhuc 
ficu jacentem ex aliqua Jesus parte respiceret! ferret quoque post triennium 
fructus et nostra ficus. Sed unde tantum peccatoribus spei? Utinam saltem 
ille Evangelicus Dominicae cultor vineae ficum nostram fortasse jam jussus 
excidere, remittat illam et hoc anno, usque dum fodiat, et mittat cophinum 
stercoris; ne forte de terra suscitet inopem, et de stercore erigat pauperem! 
Beati qui sub vite et olea equos suos alligant, laborum cursus suorum 
luci et laetitiae consecrantes: me ficus adhuc, id est, illecebrosa deliciarum 
obumbrat prurigo mundi, humilis ad altitudinem, fragilis 147 ad laborem, 
mollis ad usum, sterilis ad fructum.
          

            4.

-----------------------------------------------------------
Ac fortasse miretur aliquis cur scribere audeo, qui loqui nequeo. Et tamen 
si repetamus quae legimus in Evangelicis Scripturiset sacerdotalibus 
factis, ac nobis sanctus Zacharias propheta documento sit, inveniet esse 
quod vox non explicet, et stylus signet. Quod si nomen Joannis reddidit 
patri vocem, ego quoque desperare non debeo quod vocem licet mutus accipiam, 
si loquar Christum: cujus quidem generationem juxta propheticum dictum 
quis enarrabit? Et ideo quasi servus, Domini familiam praedicabo; immaculatus 
enim Dominus immaculatam sibi familiam etiam in hoc pleno colluvionum fragilitatis 
humanae corpore consecravit.
          
        


          CAPUT II.

-----------------------------------------------------------
Docet libri sui auspicato proferri exordium, cum natalis dies esset virginis, 
beatae Agnetis videlicet: quam a nomine, a pudore, a martyrio elegantissime 
commendat: sed potissimum ab aetate; quippe quae annos duodecim nata, terrores, 
promissa, cruciatus, mortem denique ipsam virili prorsus constantia devicerit.

            5.
            Et bene procedit, ut quoniam hodie natalis est virginis, de 
virginibus sit loquendum, et a praedicatione liber sumat exordium. Natalis 
est virginis, integritatem sequamur. Natalis est martyris, hostias immolemus. 
Natalis est sanctae Agnes, mirentur
-----------------------------------------------------------
viri, non desperent parvuli; stupeant nuptae, imitentur innuptae. Sed quid 
dignum de ea loqui possumus, cujus ne nomen quidem vacuum luce laudis fuit? 
Devotio supra aetatem, virtus supra naturam; ut mihi videatur non hominis 
habuisse nomen, sed oraculum martyris, quo indicavit quid esset futura.
          

            6.
            Habeo tamen unde mihi subsidium comparetur. Nomen virginis 
titulus est pudoris. Appellabo martyrem, praedicabo virginem. Satis prolixa 
laudatio est, quae non quaeritur, sed tenetur. Facessant igitur ingenia, 
eloquentia conticescat, vox una praeconium est. Hanc senes, hanc juvenes, 
hanc pueri canant. Nemo est laudabilior, quam qui ab hominibus laudari 
potest. Quot homines, tot praecones,
-----------------------------------------------------------
qui martyrem praedicant, dum loquuntur.
          

            7.
            Haec duodecim annorum martyrium fecisse 148 traditur. Quo detestabilior 
crudelitas, quae nec minusculae pepercit aetati: immo magna vis fidei, 
quae etiam ab illa testimonium invenit aetate. Fuitne in illo corpusculo 
vulneri locus? Et quae non habuit quo ferrum reciperet, habuit quo ferrum 
vinceret. At istius aetatis puellae torvos etiam vultus parentum ferre 
non possunt, et acu districta solent puncta flere, quasi vulnera. Haec 
inter cruentas carnificum impavida manus, haec stridentium gravibus immobilis 
tractibus catenarum, nunc furentis mucroni militis totum offerre corpus, 
mori adhuc nescia, sed parata: vel si ad aras invita raperetur, tendere 
Christo inter ignes manus, atque in ipsis
-----------------------------------------------------------
sacrilegis focis tropaeum Domini signare victoris: nunc ferratis colla 
manusque ambas inserere nexibus: sed nullus tam tenuia membra poterat nexus 
includere.
          

            8.
            Novum martyrii genus? Nondum idonea poenae, et jam matura victoriae: 
certare difficilis, facilis coronari: magisterium virtutis implevit, quae 
praejudicium vehebat aetatis. Non sic ad thalamum nupta properaret, ut 
ad supplicii locum laeta successu, gradu festina virgo processit, non intorto 
crine caput compta, sed Christo: non flosculis redimita, sed moribus. Flere 
omnes, ipsa sine fletu. Mirari plerique
-----------------------------------------------------------
quod tam facile vitae suae prodiga, quam nondum hauserat, jam quasi perfuncta 
donaret. Stupere universi, quod jam divinitatis testis existeret, quae 
adhuc, arbitra sui per aetatem esse non posset. Effecit denique ut ei de 
Deo crederetur, cui de homine adhuc non crederetur. Quia quod ultra naturam 
est, de auctore naturae est.
          

            9.
            Quanto terrore egit carnifex ut timeretur, quantis blanditiis 
ut suaderet! quantorum vota ut sibi ad nuptias perveniret! At illa: Et 
haec Sponsi injuria est exspectare placiturum. Qui me sibi prior elegit, 
accipiet. Quid, percussor, moraris? Pereat corpus quod amari potest oculis 
quibus nolo. Stetit, oravit, cervicem inflexit. Cerneres trepidare carnificem, 
quasi ipse addictus fuisset: tremere percussoris
-----------------------------------------------------------
dextram, pallere ora alieno timentis periculo, cum puella non timeret suo. 
Habetis igitur in una hostia duplex martyrium, pudoris et religionis. Et 
virgo permansit, et martyrium obtinuit. 149
          
        


          CAPUT III.
Variis e capitibus virginitatis laudes petuntur, sed hinc imprimis quod 
e coelo Verbum elicere in terram ipsa meruerit; unde postea ejus studium 
quod sub antiquo foedere in paucis floruerat, propagatum est in innumeris.

            10.
            Invitat nunc integritatis amor, et tu, soror sancta, vel mutis 
tacita moribus, ut aliquid de virginitate dicamus; ne veluti transitu quodam 
perstricta videatur, quae principalis est virtus. Non enim ideo laudabilis 
virginitas, quia et in martyribus
-----------------------------------------------------------
reperitur, sed quia ipsa martyres faciat.
          

            11.
            Quis autem humano eam possit ingenio comprehendere, quam nec 
natura suis inclusit legibus? Aut quis naturali voce complecti, quod supra 
usum naturae sit? E coelo accersivit quod imitaretur in terris. Nec immerito 
vivendi sibi usum quaesivit e coelo, quae sponsum sibi invenit in coelo. 
Haec nubes, aera, angelos, sideraque transgrediens, Verbum Dei in ipso 
sinu Patris invenit, et toto hausit pectore. Nam quis tantum cum invenerit, 
relinquat boni? Unguentum enim exinanitum est nomen tuum: propterea adolescentulae 
dilexerunt te, et attraxerunt te. Postremo non meum est illud, quoniam 
quae non nubent, neque nubentur, erunt sicut angeli in coelo. Nemo 
ergo miretur si angelis comparentur, quae angelorum Domino
-----------------------------------------------------------
copulantur. Quis igitur neget hanc vitam fluxisse de coelo, quam non facile 
invenimus in terris, nisi postquam Deus in haec terreni corporis membra 
descendit? Tunc in utero virgo concepit, et Verbum caro factum est, 
ut caro fieret Deus.
          

            12.
            Dicet aliquis: Sed etiam Elias nullis corporei coitus fuisse 
permixtus cupiditatibus invenitur. Ideo ergo curru raptus ad coelum, ideo 
cum Domino apparet in gloria, ideo Dominici venturus est praecursor adventus. 
Et Maria tympanum sumens pudore virgineo choros duxit. Sed considerate 
cujus illa speciem tunc gerebat. Nonne Ecclesiae, quae religiosos populi 
coetus qui carmina divina concinerent, immaculato virgo
-----------------------------------------------------------
spiritu copulavit? Nam etiam templo Hierosolymis fuisse legimus virgines 
deputatas. Sed quid Apostolus dicit? Haec autem in figura contingebant 
illis, ut essent indicia futurorum; figura enim in paucis est, vita 
in pluribus.
          

            13.
            At vero posteaquam Dominus in corpus hoc veniens, contubernium 
divinitatis et corporis sine ulla concretae confusionis labe sociavit, 
tunc toto orbe diffusus corporibus humanis vitae coelestis usus inolevit. 
Hoc illud est quod ministrantes in terris angelideclararunt futurum 
150 genus, quod ministerium Domino immaculati corporis obsequiis exhiberet. 
Haec est coelestis illa militia, quam laudantium exercitus angelorum promittebat 
in terris. Habemus ergo auctoritatem vetustatis
-----------------------------------------------------------
a saeculo, plenitudinem professionis a Christo.
          
        


          CAPUT IV.
Negatur virginitatis decus in ethnicis ullis umquam exstitisse, puta in 
Vestalibus sacris deae Phrygiae ac Liberi patris, atque etiam in philosophis: 
ubi et de Pythagorea virgine, in qua tametsi laudatur animi magnitudo, 
continentia tamen desideratur; cum utraque in nostris virginibus emineat.

            14.
            Certe non est hoc mihi commune cum gentibus, non populare cum 
barbaris, non cum caeteris animantibus usitatum: cum quibus etsi unum eumdemque 
vitalem aeris hujus carpimus spiritum, vulgarem terreni corporis participamus 
statum, generandi quoque non discrepamus usu; hoc solo tamen naturae parilis 
convicia declinamus, quod virginitas affectatur a gentibus, sed consecrata
-----------------------------------------------------------
violatur: incursatur a barbaris, nescitur a reliquis.
          

            15.
            Quis mihi praetendit Vestae virgines et Palladis sacerdotes? 
Qualis ista est non morum pudicitia, sed annorum: quae non perpetuitate, 
sed aetate praescribitur! Petulantior est talis integritas, cujus corruptela 
seniori servatur aetati. Ipsi docent virgines suas non debere perseverare, 
nec posse, qui virginitati finem dederunt. Qualis autem est illa religio, 
ubi pudicae adolescentes jubentur esse, impudicae anus? Sed nec illa pudica 
est, quae lege retinetur: et illa impudica, quae lege dimittitur. O mysteria! 
o mores! ubi necessitas imponitur castitati, auctoritas libidini datur. 
Itaque nec casta est, quae metu cogitur: nec honesta, quae mercede conducitur: 
nec pudor ille, qui intemperantium oculorum
-----------------------------------------------------------
quotidiano expositus convicio, flagitiosis aspectibus verberatur. Conferuntur 
immunitates, offeruntur pretia; quasi non hoc maximum petulantiae sit indicium, 
castitatem vendere. Quod pretio promittitur, pretio solvitur: pretio addicitur, 
pretio annumeratur. Nescit redimere castitatem, quae vendere solet.
          

            16.
            Quid de sacris Phrygiis loquar, in quibus impudicitia disciplina 
est, atque utinam sexus fragilioris! Quid de orgiis Liberi, ubi religionis 
mysterium est incentivum libidinis? Qualis igitur potest ibi vita esse 
sacerdotum, ubi colitur stuprum deorum? Non habent igitur sacram virginem.
          

            17.
            Videamus ne forte aliquam vel philosophiae 151 praecepta formaverint, 
quae magisterium sibi omnium solet vindicare virtutum. Pythagorea quaedam
-----------------------------------------------------------
una ex virginibus celebratur fabula, cum a tyranno cogeretur secretum prodere, 
ne quid in se ad extorquendam confessionem vel tormentis liceret, morsu 
linguam abscidisse, atque in tyranni faciem despuisse; ut qui interrogandi 
finem non faciebat, non haberet quam interrogaret.
          

            18.
            Eadem tamen forti animo, sed tumenti utero, exemplum taciturnitatis 
et proluvium castitatis, victa est cupiditatibus, quae tormentis vinci 
nequivit.
-----------------------------------------------------------
Igitur quae mentis potuit tegere secretum, corporis non texit opprobrium. 
Vicit naturam, sed non tenuit disciplinam. Quam vellet in voce munimentum 
sui pudoris existere! Eoque fortasse erudierat illam patientia, ut culpam 
negaret. Non igitur invicta undique; nam et tyrannus, licet non potuerit 
invenire quod interrogabat, tamen quod non interrogabat, invenit.
          

            19.
            Quanto nostrae virgines fortiores, quae vincunt etiam quas 
non vident potestates: quibus non tantum de carne et sanguine, sed etiam 
de ipso mundi principe saeculique rectore victoria est! Aetate utique Agnes 
minor, sed virtute major, triumpho numerosior, constantia confidentior, 
non sibi linguam propter metum abstulit, sed propter tropaeum reservavit. 
Nihil enim habuit quod prodi timeret, cujus non erat criminosa
-----------------------------------------------------------
sed religiosa confessio. Itaque illa secretum tantummodo celavit; haec 
probavit Dominum, quem quia aetas nondum poterat confiteri, natura confessa 
est.
          
        


          CAPUT V.
Virginitatis patriam coelum esse, auctorem vero Dei Filium: qui cum virgo 
esset ante virginem, ex virgine tamen editus virginem Ecclesiam duxit uxorem. 
Ab ipsa susceptos nos omnes esse, cujus dotes nonnullae commemorantur. 
Ejusdem filias hinc praecellere quod virginitas non subjiciatur praecepto, 
quodque ad pietatis cultum facultatem suppeditet quam expeditissimam.

            20.
            In laudationibus solet patria praedicari et parentes; ut commemoratione 
auctoris dignitas successionis exaggeretur: ego licet laudationem non susceperim 
virginitatis, sed expressionem; ad rem
-----------------------------------------------------------
tamen pertinere arbitror, ut quae sit ei patria, quis auctor, appareat. 
Ac prius ubi sit patria definiamus. Si enim ibi est patria, ubi genitale 
domicilium: in coelo profecto est patria castitatis. Itaque hic advena, 
ibi incola est.
          

            21.
            Quid autem est castitas virginalis, nisi expers contagionis 
integritas? Atque ejus auctorem quem possumus aestimare, nisi immaculatum 
152 Dei Filium, cujus caro non vidit corruptionem, divinitas
-----------------------------------------------------------
non est experta contagionem? Videte igitur quanta virginitatis merita sint. 
Christus ante virginem, Christus ex virgine; a Patre quidem natus ante 
saecula, sed ex virgine natus ob saecula. Illud naturae suae, hoc nostrae 
utilitatis est. Illud erat semper, hoc voluit.
          

            22.
            Spectate et aliud virginitatis meritum: Christus virginis sponsus, 
et si dici potest, Christus virgineae castitatis; virginitas enim Christi, 
non virginitatis est Christus. Virgo est ergo quae nupsit, virgo quae nos 
suo utero portavit, virgo quae genuit, virgo quae proprio lacte nutrivit, 
de qua legimus: Quanta fecit virgo Hierusalem! Non deficient de petra ubera, 
neque nix a Libano, aut declinabit aqua valido vento quae portatur. 
Qualis est
-----------------------------------------------------------
haec virgo quae Trinitatis fontibus irrigatur: cui de petra fluunt aquae, 
non deficiunt ubera, mella funduntur? Petra autem est juxta Apostolum Christus. 
Ergo a Christo non deficiunt ubera, claritas a Deo, flumen ab Spiritu. 
Haec est Trinitas quae Ecclesiam suam irrigat, Pater, Christus, et Spiritus.
          

            23.
            Sed et jam a matre descendamus ad filias. De virginibus, inquit 
sanctus Apostolus, praeceptum Domini non habeo. Si Doctor gentium non 
habuit, habere quis potuit? Et praeceptum quidem non habuit, sed habuit 
exemplum. Non enim imperari potest virginitas, sed optari; nam quae supra 
nos sunt, in voto magis quam in magisterio sunt. Sed volo vos, inquit, 
sine sollicitudine esse. Nam qui sine uxore est, sollicitus est quae Domini 
sunt,
-----------------------------------------------------------
quomodo placeat Deo . . . et virgo cogitat quae Domini sunt, ut sit sancta 
corpore et spiritu. Nam quae nupta est, cogitat quae mundi sunt, quomodo 
placeat viro suo.
          
        


          CAPUT VI.
Sanctus vir a se minime damnari matrimonium contestatus, tamen ut bona 
mulierum ac virginum inter se componat, primo quae mala fecunditatem comitentur, 
puta dolores pariendi, molestias educandi, addictam viro servitutem, nimiam 
formae atque ornamentorum curam, proponit: tum illis opponit majorem virginum 
formae gratiam felicioremque fecunditatem; quibus eas Ecclesiae perquam 
similes fieri asseverat.

            24.
            Non ego quidem dissuadeo matrimonium, sed
-34)

-----------------------------------------------------------
virginitatis attexo beneficium. Qui infirmus est, inquit, olera manducet. 
Aliud exigo, aliud admiror. Alligatus es uxori? Noli quaerere solutionem.
-----------------------------------------------------------
Solutus es ab uxore? Ne quaesieris uxorem. Hoc praeceptum est copulatis. 
De virginibus autem quid ait? Et qui matrimonio jungit virginem suam, bene 
facit: et qui non jungit, melius facit. Illa non peccat, si nubat: 
haec si non nubat, aeterna est. Ibi remedium infirmitatis, 153 hic gloria 
castitatis. Illa non reprehenditur, ista laudatur.
          

            25.
            Conferamus, si placet, bona mulierum cum ultimis virginum. 
Jactet licet fecundo se mulier nobilis partu: quo plures generaverit, plus 
laborat. Numeret solatia filiorum, sed numeret pariter et molestias. Nabit 
et plorat. Qualia sunt vota, quae flentur! Concipit et gravescit. Prius 
utique impedimentum fecunditas incipit afferre, quam fructum.
-----------------------------------------------------------
Parturit, et aegrotat. Quam dulce pignus quod a periculo incipit, et in 
periculis desinit, prius dolori futurum, quam voluptati! Periculis emitur, 
nec pro arbitrio possidetur.
          

            26.
            Quid recenseam nutriendi molestias, instituendi et copulandi? 
Felicium sunt istae miseriae. Habet mater haeredes, sed auget dolores. 
Nam de adversis non oportet dicere, ne sanctissimorum parentum animi contremiscant. 
Vide, mi soror, quam grave sit pati, quod non oportet audiri. Et haec in 
praesenti saeculo. Venient autem dies, quando dicant: Beatae steriles, 
et ventres qui non genuerunt. Filiae enim hujus saeculi generantur, 
et generant: filia autem regni abstinet a voluptate viri, et a voluptate 
carnis; ut sit sancta corpore et
-----------------------------------------------------------
spiritu.
          

            27.
            Quid ergo famulatus graves et addicta viris servitia replicem 
feminarum, quas ante jussit Deus servire quam servos? Quae eo prosequor, 
ut indulgentius obsequantur; quibus hoc si probae, merces est charitatis: 
si improbae, poena delicti.
          

            28.
            Hincilla nascuntur incentiva vitiorum, ut quaesitis coloribus 
ora depingant, dum viris displicere formidant, et de adulterio vultus meditantur 
adulterium castitatis. Quanta hic amentia, effigiem mutare naturae, picturam 
quaerere; et dum verentur maritale judicium, prodere suum! Prior enim de 
se pronuntiat, quae cupit mutare quod nata est. Ita dum aliis studet placere, 
prius sibi ipsa displicet. Quem
-----------------------------------------------------------
judicem, mulier, veriorem requirimus deformitatis tuae, quam te ipsam, 
quae videri times! Si pulchra es, quid absconderis? Si deformis, cur te 
formosam
-----------------------------------------------------------
esse mentiris, nec tuae conscientiae, nec alieni gratiam erroris habitura? 
Ille enim alteram diligit, tu alteri vis placere. Et irasceris si amet 
aliam, qui adulterare in te docetur? Mala magistra es injuriae tuae. Lenocinari 
enim refugit, etiam quae passa lenonem est; ac licet vilis mulier, non 
alteri tamen, sed sibi peccat: tolerabilioraque propemodum in altero crimina 
sunt; ibi enim pudicitia, hic natura adulteratur.
          

            29.
            Jam quanto pretio opus est, ne etiam pulchra displiceat! Hinc 
pretiosa collo dependent monilia, inde per humum vestis trahitur aurata. 
Emitur igitur haec species, an habetur? Quid, quod etiam ad odorem variae 
adhibentur illecebrae! 154 Gemmis onerantur aures, oculis color alter infunditur. 
Quid
-----------------------------------------------------------
ibi remanet suum, ubi tam multa mutantur? Sensus suos amittit mulier, et 
vivere posse se credit?
          

            30.
            Vos vero, beatae virgines, quae talia tormenta potius quam 
ornamenta nescitis: quibus pudor sanctus verecunda suffusus ora, et bona 
castitas est decori: non humanis addictae oculis, alieno errore merita 
vestra pensatis. Habetis sane et vos vestrae militiam pulchritudinis, cui 
virtutis militat forma, non corporis: quam nulla exstinguit aetas, nulla 
eripere mors potest, nulla aegritudo corrumpere. Solus formae arbiter petatur 
Deus, qui etiam in corpore minus pulchro diligat animas pulchriores. Non 
uteri onus notum, non dolor partus; et tamen numerosior soboles piae mentis, 
quae omnes pro liberis habet: fecunda successoribus, sterilis orbitatibus,
-----------------------------------------------------------
nescit funera, novit haeredes.
          

            31.
            Sic sancta Ecclesia immaculata coitu, fecunda partu, virgo 
est castitate, mater est prole. Parturit itaque nos virgo non viro plena, 
sed spiritu. Parit nos virgo non cum dolore membrorum, sed cum gaudiis 
angelorum. Nutrit nos virgo non corporis lacte, sed Apostoli, quo infirmam 
adhuc crescentis populi lactavit aetatem. Quae igitur nupta plures liberos 
habet quam sancta Ecclesia, quae virgo est sacramentis, mater est populis, 
cujus fecunditatem etiam Scriptura testatur dicens: Quoniam plures filii 
desertae magis quam ejus quae habet virum? Nostra virum non habet, 
sed habet sponsum; eo quod sive Ecclesia in populis, sive anima in singulis, 
Dei verbo, sine ullo flexu
-----------------------------------------------------------
pudoris, quasi sponso innubit aeterno, effeta injuriae, feta rationis.
          
        


          CAPUT VII.


-----------------------------------------------------------

Parentes ut ad virginitatem filias instituant, hortatur, eisque quot molestiae 
nascantur ex voluptate quam illi quaerunt in nepotibus, ponit ob oculos. 
Negat tamen a se prohiberi nuptias; quin immo illas contra haereticos earumdem 
adversarios tuetur: caeterum ipsis virginitatem anteponens, quanta sit 
virginum sponsi pulchritudo, quibusve ab eo muneribus illae donentur, explicat: 
tum expositis in eam rem Canticorum locis aliquot, inde morum ac virtutum 
praecepta exprimit virginum conditioni accommodata.

            32.
            Audistis, parentes, quibus erudire virtutibus, quibus instituere 
disciplinis filias debeatis; ut habere possitis quarum meritis vestra delicta 
redimantur. Virgo Dei donum est, munus parentis, sacerdotium
-----------------------------------------------------------
castitatis. Virgo matris hostia est, cujus quotidiano sacrificio vis divina 
placatur. Virgo individuum pignus parentum, quae non dote sollicitet, non 
emigratione destituat, non offendat injuriis. 155
          

            33.
            Sed nepotes aliquis habere desiderat, et avi nomen acquirere. 
Primum suos tradit, dum quaerit alienos: deinde certis defraudari incipit, 
dum sperat incertos: confert opes proprias, et adhuc poscitur; nisi dotem 
solvat, exigitur: si diu vivat, onerosus est. Emere istud est generum, 
non acquirere, qui parentibus filiae vendat aspectus. Ideone tot mensibus 
gestatur utero, ut in alienum transeat potestatem? Ideo commendandae virginis 
cura suscipitur, ut citius parentibus auferatur?
          

            34.
            Dicet aliquis: Ergo dissuades nuptias? Ego
-----------------------------------------------------------
vero suadeo, et eos damno qui dissuadere consuerunt; ut pote qui Sarae 
ac Rebeccae et Rachel, caeterarumque veterum conjugia feminarum pro documentis 
singularium virtutum recensere soleam. Qui enim copulam damnat, damnat 
et filios: et ductam per successionum seriem generis societatem damnat 
humani. Nam quemadmodum duratura in saeculum aetas succedere posset aetati, 
nisi gratia nuptiarum procreandae studium sobolis incitaret? Aut quomodo 
praedicari potest quod immaculatus Isaac ad altaria Dei victima paternae 
pietatis accessit, 
et religiosum populo dedit nomen, quorum originem damnat? Unum sane habent 
homines licet sacrilegi, quod in his etiam a
-----------------------------------------------------------
sapientissimis probetur; quia conjugia damnando, profitentur se non debuisse 
nasci.
-----------------------------------------------------------

          

            35.
            Non itaque dissuadeo nuptias, sed fructus sacratae virginitatis 
enumero. Paucarum quippe hoc munus est, illud omnium. Nec potest esse virginitas, 
nisi habeat unde nascatur. Bona cum bonis comparo, quo facilius quid praestet, 
eluceat. Neque meam ullam sententiam affero, sed eam repeto, quam edidit 
Spiritus sanctus per prophetam: Melior est, inquit, sterilitas cum virtute.
          

            36.
            Primum enim quod nupturae prae caeteris concupiscunt, ut sponsi 
decore se jactent, eo necesse est impares sacris se fateantur esse virginibus, 
quibus solis contingit dicere: Speciosus forma prae filiis hominum, diffusa 
est gratia in labiis tuis. Quis est iste sponsus? Non vilibus addictus 
obsequiis, non caducis superbus divitiis: sed cujus
-----------------------------------------------------------
sedes in saeculum saeculi. Filiae regum in honore ejus. Astitit regina 
a dextris tuis in vestitu deaurato, varietate circumamicta virtutum. Audi 
igitur, filia, et vide, et inclina aurem tuam, et obliviscere populum tuum 
et domum patris tui; quoniam concupivit Rex speciem tuam, quia ipse est 
Deus tuus.
          

            37.
            Et adverte quantum tibi Spiritus sanctus Scripturae divinae 
testificatione detulerit, regnum, aurum, pulchritudinem: regnum, vel quia 
sponsa es regis aeterni, vel quia invictum animum gerens, ab illecebris 
voluptatum non captiva haberis, sed quasi regina dominaris: aurum, quia 
sicut illa materies examinata igne pretiosior est, 156 ita corporis species 
virginalis Spiritui consecrata divino, formae suae acquirit augmentum: 
pulchritudinem vero quis
-----------------------------------------------------------
potest majorem existimare decore ejus, quae amatur a Rege, probatur a Judice, 
dicatur Domino, consecratur Deo: semper sponsa, semper innupta; ut nec 
amor finem habeat, nec damnum pudor.
          

            38.
            Haec profecto vera pulchritudo est, cui nihil deest, quae sola 
meretur audire a Domino: Tota es formosa, proxima mea, et reprehensio non 
est in te. Sponsa, veni huc a Libano, veni huc a Libano, transibis et pertransibis 
a principio fidei, a capite Sanir et Hermon, a latibulis leonum, a montibus 
pardorum. Quibus indiciis ostenditur perfecta, et irreprehensibilis 
virginalis animae pulchritudo, altaribus consecrata divinis, inter occursus 
et latibula spiritalium bestiarum non inflexa mortalibus, sed intenta mysteriis 
Dei meruisse dilectum, cujus
-----------------------------------------------------------
ubera plena laetitiae: Vinum enim laetificat cor hominis.
          

            39.
            Odor, inquit, vestimentorum tuorum super omnia aromata. 
Et infra: Et odor vestimentorum tuorum sicut odor Libani. Vide quem 
nobis tribuas, virgo, processum. Primus enim odor tuus super omnia aromata, 
quae in Salvatoris missa sunt sepulturam; et emortuos
-----------------------------------------------------------
corporis motus, membrorumque redolet obiisse delicias. Secundus odor tuus 
sicut odor Libani, Dominici corporis integritatem, virgineae florem castitatis 
exhalat.
          
        


          CAPUT VIII.
Locum sequentem Canticorum, Favus distillans, etc., sic edisserit, ut inde 
ansam arripiat cum apibus sacras virgines comparandi.

            40.
            Favum itaque mellis tua opera componant; digna enim virginitas 
quae apibus comparetur: sic laboriosa, sic pudica, sic continens. Rore 
pascitur apis, nescit concubitus, mella componit. Ros quoque virginis est 
sermo divinus; quia sicut ros, Dei verba descendunt. Pudor virginis est 
intemerata natura. Partus virginis fetus est labiorum,
-----------------------------------------------------------
expers amaritudinis, fertilis suavitatis. In commune labor, communis est 
fructus.
          

            41.
            Quam te velim, filia, imitratricem esse hujus apiculae cui 
cibus flos est, ore soboles legitur, ore componitur! Hanc imitare tu, filia. 
Verba tua nullum doli velamen obtendant, nullum habeant fraudis involucrum; 
ut et puritatem habeant, et gravitatis plena sint.
          

            42.
            Meritorum quoque tuorum tibi aeterna posteritas tuo ore pariatur. 
Nec soli tibi, sed etiam pluribus congreges, (qui scis enim quando a te 
anima tua reposcatur?) ne receptacula horreorum frumentis coacervata dimittens, 
nec vitae tuae usui profutura, nec meritis, rapiaris eo quo thesaurum tuum 
ferre non possis. Dives igitur esto, sed pauperibus; ut
-----------------------------------------------------------
naturae participes tuae, participes sint etiam facultatum. 157
          

            43.
            Florem quoque tibi demonstro carpendum, illum utique qui dixit: 
Ego flos campi, et lilium convallium. Tamquam lilium in medio spinarum; 
quod est evidentis indicii, spiritalium nequitiarium sentibus virtutes 
obsideri; unde nemo fructum referat, nisi qui cautus accedat.
          
        


          CAPUT VIII*.
Pergit alios e Canticis canticorum locos aptare subjecto argumento, et 
primum virginem ad Christum inquirendum exhortatus, ubinam ille inveniatur, 
exponit: tum descripta ejusdem secundum utramque naturam praestantia, quibus 
ab eo perfectionibus Sponsa exornetur, quibusve muniatur praesidiis, aperit: 
postremo
-----------------------------------------------------------
eamdem cum angelis ob castitatem confert, nec non illi eorum parti quos 
e coelo intemperantia deturbavit, praefert.

            44.
            Sume igitur alas, virgo, sed spiritus; ut supervoles vitia, 
si contingere cupis Christum: In altis habitat, et humilia respicit; 
et species ejus sicut cedrus Libani, qui comam nubibus, radicem terris 
inserit. Principium enim ejus e coelo,
-----------------------------------------------------------
posteriora ejus in terris, fructus coelo proximos edit. Scrutare diligentius 
tam bonum florem, necubi eum in pectoris tui convalle reperias; humilibus 
enim frequenter inhalatur.
          

            45.
            Amat generari in hortis, in quibus eum Susanna dum deambularet, 
invenit: mori prius, quam violari parata. Qui sint autem horti, ipse 
demonstrat dicens: Hortus conclusus, soror mea Sponsa, hortus conclusus, 
fons signatus; eo quod in hortis hujusmodi impressa signaculis imagine 
Dei, sinceri fontis unda resplendeat; ne volutabris spiritalium bestiarum 
sparsa coeno fluenta turbentur. Hinc ille murali septus spiritu pudor clauditur, 
ne pateat ad rapinam. Itaque sicut hortus furibus inaccessus vitem redolet, 
flagrat oleam, rosam
-----------------------------------------------------------
renidet; ut in vite religio, in olea pax, in rosa pudor sacratae virginitatis 
inolescat. Hic est odor quem Jacob patriarcha flagravit, quando meruit 
audire: Ecce odor filii mei sicut odor agri pleni. Nam licet plenus 
omnibus fere fructibus patriarchae sancti fuerit ager; ille tamen fruges 
majore virtutis labore generavit, hic flores.
          

            46.
            Accingere itaque, virgo, et si vis hujuscemodi tibi ut hortus 
aspiret, propheticis eum claude praeceptis. Pone custodiam ori tuo, et 
ostium circumstantiae labiis tuis; ut etiam tu possis dicere: Tamquam 
malus in lignis nemoris, ita fraternus meus in medio filiorum. In umbra 
ejus concupivi et sedi, et fructus ejus dulcis in faucibus meis. Inveni 
quem dilexit anima mea, tenui eum, et
-----------------------------------------------------------
non relinquam. Descendit fraternus meus in hortum suum, ut manducet 
fructum pomorum suorum. Pone 
me ut sigillum in cor tuum, et velut signaculum super brachium tuum. 
Fraternus meus candidus et rubeus. Decet enim ut plene noveris, virgo, 
quem diligis, atque omne in eo et ingenitae divinitatis et assumptae mysterium 
incorporationis agnoscas. Candidus merito, quia patris splendor: 158 rubeus, 
quia partus est virginis. Color in eo fulget et rutilat utriusque naturae. 
Memento tamen antiquiora in eo divinitatis insignia, quam corporis sacramenta; 
quia non coepit a virgine, sed qui erat, venit in virginem.
          

            47.
            Ille discretus a militibus, ille lancea vulneratus
-----------------------------------------------------------
, ut nos sacri vulneris cruore sanaret, respondebit tibi profecto (est 
enim mitis et humilis corde, blandus aspectu): Exsurge, Aquilo, et 
veni, Auster, aspira hortum meum, et fluant aromata mea. Ex omnibus 
enim partibus mundi odor sacratae religionis inolevit, dilectaeque virginis 
membra flagrarunt.
-----------------------------------------------------------
Formosa es, proxima mea, ut bona opinio: pulchra, ut Hierusalem. Non 
caduci itaque corporis pulchritudo vel morbo peritura, vel senio; sed nullis 
obnoxia casibus opinio bonorum numquam moritura meritorum, virginibus est 
decori.
          

            48.
            Et quoniam non humanis jam, sed coelestibus, quorum vitam vivis 
in terris, digna es comparari: accipe a Domino praecepta quae serves. Pone 
me ut sigillum, inquit, in cor tuum, et velut signaculum super brachium 
tuum: quo signatiora prudentiae tuae factorumque documenta promantur, 
in quibus figura Dei Christus eluceat, qui paternae ambitum exaequans naturae, 
totum quidquid a Patre divinitatis assumpsit, expressit. Unde etiam apostolus 
Paulus in Spiritu nos dicit esse signatos (Ephes.
-----------------------------------------------------------
I, 13); quoniam Patris imaginem habemus in Filio, sigillum Filii habemus 
in Spiritu. Hac Trinitate signati caveamus diligentius, ne quod accepimus 
pignus in cordibus nostris, aut morum levitas, aut ullius adulterii fraus 
resignet.
          

            49.
            Sed facessat hic sacris virginibus metus, quibus tanta praesidia 
tribuit primum Ecclesia, quae tenerae prolis sollicita successu, ipsa quasi 
murus abundantibus in modum turrium increscit uberibus, donec soluto obsidionis 
hostilis incursu, pacem validae juventuti, maternae praesidio virtutis, 
acquirat. Unde et Propheta ait: Fiat pax in virtute tua, et abundantia 
in turribus tuis.
          

            50.
            Tum ipse pacis Dominus postquam validioribus
-----------------------------------------------------------
brachiis commissa sibi vineta complexus, palmites suos gemmare conspexerit, 
vultu praesule, nascentibus fructibus auras temperat, sicut ipse testatur 
dicens: Vinea mea est in conspectu meo, mille Salomoni, et ducenti qui 
servant fructum ejus.
          

            51.
            Supra ait: Sexaginta potentes in circumitu propaginis ejus, 
strictis armatos ensibus, et eruditos praeliaribus disciplinis; hic 
mille et ducentos. Crevit numerus, ubi crevit et fructus; quia quo sanctior 
quisque, eo communitior. Sic Elisaeus propheta exercitus angelorum praesidia 
sibi adesse monstravit. 
Possunt igitur fructum in nobis custodire, qui possunt etiam
-----------------------------------------------------------
militare pro nobis. Vobis autem, virgines sanctae, speciale praesidium 
est, quae intemerato pudore sacrum Domini servatis cubile. Neque mirum 
si pro vobis angeli militant, quae angelorum moribus militatis. 159 Meretur 
eorum praesidium castitas virginalis, quorum vitam meretur.
          

            52.
            Et quid pluribus exsequar laudem castitatis?
-----------------------------------------------------------
Castitas etiam angelos fecit. Qui eam servavit, angelus est: qui perdidit, 
diabolus. Hinc religio etiam nomen accepit. Virgo est, quae Deo nubit: 
meretrix, quae deos fecit. Nam de resurrectione quid dicam, cujus praemia 
jam tenetis? In resurrectione autem neque nubent, neque ducent uxores: 
sed erunt sicut angeli, inquit, in coelo. Quod nobis promittitur, vobis 
praesto est, votorumque nostrorum usus apud vos. De hoc mundo estis, et 
non estis in hoc mundo. Saeculum vos habere meruit, tenere non potuit.
          

            53.
            Quam praeclarum autem angelos propter intemperantiam suam in 
saeculum cecidisse de coelo, virgines propter castimoniam in coelum transisse 
de saeculo? Beatae virgines, quas non illecebra sollicitat
-----------------------------------------------------------
corporum, non colluvio praecipitat voluptatum! Cibus parcimoniae, potus 
abstinentiae docet vitia nescire, qui docet causas nescire vitiorum. Causa 
peccandi etiam justos saepe decepit. Hinc populus Dei postquam sedit manducare 
et bibere, Deum negavit. Hinc Loth concubitus filiarum ignoravit, et 
pertulit. Hinc inversis vestigiis filii Noe patris quondam pudenda 
texerunt: quae procax vidit, modestus erubuit, pius texit, offensurus 
si et ipse vidisset. Quanta vini est vis, ut quem diluvia non nudaverunt, 
vina nudarent!
          
        


          CAPUT IX.
Ultima virginitatis laus proponitur, avaritiae nimirum immunitas. Hujus 
occasione sanctus Praesul sorori in mentem revocat, quanta sit illius felicitas 
quae non
-----------------------------------------------------------
cogatur luxui atque vanitati, quibus nupturae mancipantur, morem gerere.

            54.
            Quid illud? Quantae felicitatis est, quod nulla vos habendi 
cupiditas inflammat? Pauper quod habes poscit, quod non habes non requirit. 
Fructus laboris tui thesaurus est inopi, et duo aera si sola sint, census 
est largientis.
            54 *. Audi ergo, soror, quantis careas. Nam cavere quid debeas, 
nec meum est docere, nec tuum discere;
-----------------------------------------------------------
perfectae enim virtutis usus magisterium non desiderat, sed informat. Cernis 
ut pomparum ferculis similis incedat, quae se componit ut placeat, omnium 
in se vultus et ora convertens, eo ipso quo studet placere, deformior; 
160 prius enim populo displicet, quam placeat viro. At in vobis rejecta 
decoris cura plus decet: et hoc ipsum quod vos non ornatis, ornatus est.
          

            55.
            Cerne laceras vulneribus aures, et depressae onera miserare 
cervicis. Non sunt allevamenta poenarum discrimina metallorum. Hinc collum 
catena constringit, inde pedem compes includit. Nihil refert auro corpus 
oneretur an ferro. Sic cervix premitur, sic gravatur incessus. Nil pretium 
juvat; nisi quod vos mulieres, ne pereat vobis poena, trepidatis.
-----------------------------------------------------------
Quid interest, utrum aliena sententia, an vestra vos damnet? Hinc vos etiam 
miserabiliores quam qui publico jure damnantur, quod illi optant exui, 
vos ligari.
          

            56.
            Quam vero miserabilis illa conditio, quod tamquam mancipii 
forma venalis, nuptura licitatur; ut qui pretio vicerit, emat. Tolerabilius 
tamen mancipia veneunt, quae saepe sibi dominos eligunt: virgo si eligat, 
crimen est; si non eligat, contumelia. Quae quamvis pulchra sit et decora, 
et timet et cupit videri: cupit, ut se charius vendat: timet, ne hoc ipsum 
dedeceat quod videtur. Quanta autem votorum ludibria, et ad procorum eventus 
suspecti metus, ne pauper illudat, ne dives fastidiat, ne pulcher irrideat, 
ne nobilis spernat!
          
        


          CAPUT X.

-----------------------------------------------------------
Objicientibus frequentium Ambrosii ad virginitatem exhortationum nullum 
fructum esse ut satisfaciat, adducit exempla cum aliarum virginum, tum 
Mauritanensium ac Bononiensium: sed harum imprimis virtutes ac propagandae 
virginitatis ardorem laudat.

            57.
            Dicet aliquis: Tu nobis quotidie virginum canis laudes. Quid 
faciam qui eadem quotidie cantito, et proficio nihil? Sed non mea culpa. 
Denique de Placentino sacrandae virgines veniunt, de Bononiensi
-----------------------------------------------------------
veniunt, de Mauritania veniunt, ut hic velentur. Magnam rem videtis. Hic 
tracto, et alibi persuadeo. Si ita est, alibi tractemus, ut vobis persuadeamus.
          

            58.
            Quid, quod etiam qui me non audiunt, sequuntur: qui audiunt, 
non sequuntur? Nam plerasque virgines cognovi velle, et prohiberi etiam 
prodire a matribus, et quod est gravius, viduis, cum quibus hic mihi sermo 
est. Nempe si hominem vellent amare filiae vestrae, per leges 161 possent 
eligere quem vellent. Quibus igitur hominem eligere licet, Deum non licet?
          

            59.
            Contuemini quam dulcis pudicitiae fructus sit, qui barbaricis 
quoque inolevit affectibus. Ex ultimis infra ultraque Mauritaniae partibus 
deductae virgines
-----------------------------------------------------------
hic sacrari gestiunt; et cum sint omnes familiae in vinculis, pudicitia 
tamen nescit esse captiva. Profitetur regnum aeternitatis, quae moeret 
injuriam servitutis.
          

            60.
            Nam quid de Bononiensibus virginibus loquar, fecundo pudoris 
agmine, quae mundanis se deliciis abdicantes, sacrarium virginitatis incolunt? 
Sine contubernali sexu, contubernali pudore provectae ad vicenarium numerum, 
et centenarium fructum, relictoque parentum hospitio, tendunt in tabernaculis 
Christi, indefessae milites castitatis: nunc canticis spiritalibus personant, 
nunc victum operibus exercent, liberalitati quoque subsidium manu quaerunt.
          

            61.
            Quod si investigandi virgines inoleverit odor
-----------------------------------------------------------
(namque prae caeteris speculandi venatum pudoris explorant), totis curarum 
vestigiis praedam latentem usque ad ipsa cubilia persequuntur: aut si liberior 
alicujus volatus affulserit, totis omnes videas assurgere alis, concrepare 
pennis, emicare plausu; ut casto pudicitiae choro cingant volantem, donec 
albenti delectata comitatu, in plagas pudoris et indaginem castitatis domus 
patriae oblita, succedat.
          
        


          CAPUT XI.
Ut optabile sit virgini favere parentes suos, eam tamen laude majori dignam 
esse, quam iis reluctantibus divinus amor ad hoc propositum instigaverit. 
Non timendam igitur nec vim parentum nec patrimonii jacturam; quod memorabili 
nobilis ac piae virginis facto confirmatur.

            62.

-----------------------------------------------------------
Bonum itaque si virgini studia parentum quasi
-----------------------------------------------------------
flabra pudoris aspirent: sed illud gloriosius, si tenerae ignis aetatis 
etiam sine veteribus nutrimentis sponte se rapiat in fomitem castitatis. 
Dotem negabunt parentes: sed habes divitem sponsum cujus contenta thesauro, 
patriae successionis emolumenta non quaeras. Quanto dotalibus praestat 
compendiis casta paupertas!
          

            63.
            Et tamen quam audistis aliquando propter studium integritatis, 
legitimae factam successionis extorrem? Contradicunt parentes: sed volunt 
vinci. Resistunt primo, quia credere timent: indignantur frequenter, ut 
discas vincere: abdicationem minantur, ut tentent si potes damnum saeculi 
non timere: quaesitis blandiuntur illecebris, ut videant si variarum mollire 
162 te non queat blanditia voluptatum.
-----------------------------------------------------------
Exerceris, virgo, dum cogeris. Et haec tibi prima certamina, anxia parentum 
vota proponunt. Vince prius, puella, pietatem. Si vincis domum, vincis 
saeculum.
          

            64.
            Sed esto maneant vos damna patrimonii: nonne caducarum et fragilium 
dispendia facultatum futura coeli regna compensant? Quamquam si verbis 
coelestibus credimus, nemo est qui reliquerit domum, aut parentes, aut 
fratres, aut uxorem, aut filios, propter regnum Dei, et non recipiat septies 
tantum in hoc tempore: in saeculo autem venturo vitam aeternam possidebit. 
Crede fidem tuam Deo: quae homini pecuniam credis, fenerare Christo. Bonus 
depositae spei custos multiplicatis fidei tuae talentum solvit usuris. 
Non fallit
-----------------------------------------------------------
veritas, non circumscribit justitia, non decipit virtus. Quod si non creditis 
oraculo, vel exemplis credite.
          

            65.
            Memoriae nostrae puella dudum nobilis in saeculo, nunc nobilior 
Deo, cum urgeretur ad nuptias a parentibus et propinquis, ad sacrosanctum 
altare confugit. Quo enim melius virgo, quam ubi sacrificium virginitatis 
offertur? Ne is quidem finis audaciae. Stabat ad aram Dei pudoris hostia, 
victima castitatis: nunc capiti dexteram sacerdotis imponens, precem poscens, 
nunc justae impatiens morae, ac summum altari subjecta verticem. Num melius, 
inquit, maforte me quam altare velabit, quod sanctificat ipsa velamina? 
Plus talis decet flammeus, in quo caput omnium Christus quotidie consecratur.
-----------------------------------------------------------
Quid agitis vos, propinqui? quid exquirendis adhuc
-----------------------------------------------------------
nuptiis sollicitatis animum? Jamdudum provisas habeo. Sponsum offertis? 
Meliorem reperi. Quaslibet exaggerate divitias, jactate nobilitatem, praedicate 
potentiam: habeo eum cui nemo se comparet, divitem mundo, potentem imperio, 
nobilem coelo. Si talem habetis, non refuto optionem: si non reperitis, 
non providetis mihi, parentes, sed invidetis.
          

            66.
            Silentibus caeteris, unus abruptius: Quid si, inquit, pater 
tuus viveret, innuptam te manere pateretur? Tum illa majori religione, 
moderatiore
-----------------------------------------------------------
pietate: Et ideo fortasse deficit, ne quis impedimentum possit afferre. 
Quod ille responsum de patre, de se oraculum, maturo sui probavit exitio. 
Ita caeteri eadem sibi quisque metuentes, favere coeperunt, qui impedire 
quaerebant: nec dispendium debitarum attulit virginitas facultatum, sed 
etiam emolumentum integritatis accepit. Habetis, puellae, devotionis praemium: 
parentes, cavete offensionis exemplum.
          
        
      


        LIBER SECUNDUS.


------------------------------------------------------------


          163 


          CAPUT I.


-----------------------------------------------------------

Ambrosius hoc libro virginum mores instituendos esse cum agnosceret, cur 
exemplorum viam sibi proposuerit, docet: inde praesumptionis invidia abs 
se quam modestissime derivata, cur scripto potius quam voce id aggressus 
sit, monet.
          
              1.
            Superiore libro quantum virginitatis munus sit, voluimus (non 
enim potuimus) explicare; ut per se coelestis gratia muneris invitet legentem. 
Secundo libro virginem institui decet, et tamquam competentium praeceptorum 
magisteriis erudiri.
          

            2.
            Sed quoniam nos infirmi ad monendum sumus, et impares ad docendum 
(debet enim is qui docet supra eum qui docetur excellere), ne vel susceptum 
deseruisse munus, vel nobis arrogasse amplius
-----------------------------------------------------------
videremur, exemplis potius quam praeceptis putavimus imbuendam: licet amplius 
proficiatur exemplo; quoniam nec difficile quod jam factum est aestimatur, 
et utile quod probatum, et religiosum quod haereditario quodam paternae 
virtutis usu in nos est successione transfusum.
          

            3.
            Quod si quis nos praesumptionis arguit, arguat potius sedulitatis; 
quia rogantibus virginibus ne hoc quidem putavi negandum. Malui enim me 
in periculum deduci pudoris, quam non obsequi voluntati earum, quarum studiis 
etiam Deus noster placido se indulget assensu.
          

            4.
            Sed neque praesumptio notari potest, quoniam cum haberent unde 
discerent, affectum potius quam
-----------------------------------------------------------
magisterium quaesiverunt meum: et excusari sedulitas; quoniam cum haberent 
auctoritatem martyris ad observantiam disciplinae, non superfluum judicavi, 
si nostri sermonis blanditiam derivarem ad professionis illecebram. Ille 
docere facilis, qui severo vitia coercet affectu: nos qui docere non possumus, 
blandiamur.
          

            5.
            Et quoniam pleraeque absentes nostri desiderabant sermonis 
usum, volumen hoc condidi: quo profectae ad se vocis meae munus tenentes, 
deesse non crederent, quem tenerent. Sed proposita persequamur. 164
          
        


          CAPUT II.
Virginibus exemplum Mariae proponitur, cujus variae virtutes enumerantur, 
castitas, humilitas, vitae asperitas,
-----------------------------------------------------------
secessus amor; quae quidem virtus ubi testimonio Evangelico probata est, 
inde etiam ejus pietas erga propinquas, discendi sedulitas, atque adeundi 
templi studium commendatur. Narratur denique quemadmodum illa tot muneribus 
exornata, innumeris virginibus obviam ventura sit, nec sine magnifico triumpho 
ad thalamum Sponsi, et coelestia altaria quibus ob castitatem similes fuere, 
deductura.

            6.
            Sit igitur vobis tamquam in imagine descripta virginitas vita 
Mariae, de qua velut speculo refulgeat species castitatis et forma virtutis. 
Hinc sumatis licet exempla vivendi, ubi tamquam in exemplari magisteria 
expressa probitatis, quid corrigere, quid effingere, quid tenere debeatis, 
ostendunt.
-----------------------------------------------------------

          

            7.
            Primus discendi ardor nobilitas est magistri. Quid nobilius 
Dei matre? quid splendidius ea, quam Splendor elegit? quid castius ea quae 
corpus sine corporis contagione generavit? Nam de caeteris ejus virtutibus 
quid loquar? Virgo eratnon solum corpore, sed etiam mente, quae nullo 
doli ambitu sincerum adulteraret affectum: corde humilis, verbis gravis, 
animi prudens, loquendi parcior, legendi studiosior: non in incerto divitiarum, 
sed in prece pauperum spem reponens: intenta operi, verecunda sermone, 
arbitrum mentis solita non hominem, sed Deum quaerere: nullum laedere, 
bene velle omnibus, assurgere majoribus natu, aequalibus non invidere, 
fugere jactantiam, rationem sequi, amare virtutem.
-----------------------------------------------------------
Quando ista vel vultu laesit parentes? quando dissensit a propinquis? quando 
fastidivit humilem? quando derisit debilem? quando vitavit inopem; eos 
solos solita coetus virorum invisere, quos misericordia non erubesceret, 
neque praeteriret verecundia? Nihil torvum in oculis, nihil in verbis procax, 
nihil in actu inverecundum: non gestus fractior, non incessus solutior, 
non vox petulantior; ut ipsa corporis species simulacrum fuerit mentis, 
figura probitatis. Bona quippe domus in ipso vestibulo debet agnosci, ac 
primo praetendat ingressu nihil intus latere tenebrarum; ut mens nostra 
nullis repagulis corporalibus impedita, tamquam lucernae lux intus posita 
foris luceat.
          

            8.
            Quid ego exsequar ciborum parcimoniam, officiorum
-----------------------------------------------------------
redundantiam: alterum ultra naturam superfuisse, alterum pene ipsi naturae 
defuisse: 165 illic nulla intermissa tempora, hic congeminatos jejunio 
dies? Et siquando reficiendi successisset voluntas, cibus plerumque obvius, 
qui mortem arceret, non delicias ministraret. Dormire non prius cupiditas 
quam necessitas fuit; et tamen cum quiesceret corpus, vigilaret animus: 
qui frequenter in somnis aut lecta repetit, aut somno interrupta continuat, 
aut disposita gerit, aut gerenda praenuntiat.
          

            9.
            Prodire domo nescia, nisi cum ad Ecclesiam conveniret, et hoc 
ipsum cum parentibus, aut propinquis. Domestico operosa secreto, forensi 
stipata comitatu; nullo meliore tamen sui custode quam se ipsa: quae incessu 
affatuque venerabilis, non tam
-----------------------------------------------------------
vestigium pedis tolleret, quam gradum virtutis attolleret. Ut tamen alios 
habeat virgo membrorum custodes suorum, morum autem suorum se habeat ipsa 
custodem: plures erunt de quibus discat, si ipsa se doceat quae virtutes 
magistras habet: quia quidquid egerit, disciplina est. Sic Maria intendebat 
omnibus, quasi a pluribus moneretur: sic omnia implebat virtutis officia, 
ut non tam disceret, quam doceret.
-----------------------------------------------------------

          

            10.
            Talem hanc evangelista monstravit, talem angelus reperit, 
talem Spiritus sanctus elegit. Quid enim in singulis morer, ut eam parentes 
dilexerint, extranei praedicaverint, quae digna fuit ex qua Dei Filius 
nasceretur? Haec ad ipsos ingressus angeli inventa domi in penetralibus, 
sine comite, ne quis intentionem abrumperet, ne quis obstreperet; neque 
enim comites feminas desiderabat, quae bonas cogitationes comites habebat. 
Quin etiam tum sibi minus sola videbatur, cum sola esset. Nam quemadmodum 
sola, cui tot libri adessent; tot archangeli, tot prophetae?
          

            11.
            Denique et Gabriel eam ubi revisere solebat, invenit: et angelum 
Maria quasi virum specie mota trepidavit, quasi non incognitum audito nomine
-----------------------------------------------------------
recognovit. Ita peregrinata est in viro, quae non est peregrinata in 
Angelo; ut agnoscas aures religiosas, oculos verecundos. Denique salutata 
obmutuit, et appellata respondit: sed quae primo turbaverat affectum, postea 
promisit obsequium.
          

            12.
            Quam vero religiosa in propinquas fuerit, Scriptura divina 
significat. Nam et humilior facta est, ubi se a Deo cognovit electam, 
et statim ad cognatam suam in montana processit: non utique ut exemplo 
crederet, quae jam crediderat oraculo: Beata enim, inquit, quae credidisti. 
Et tribus cum ea mensibus mansit. Tanti autem intervallo temporis non fides 
quaeritur, sed pietas exhibetur. Et hoc posteaquam in utero parentis
-----------------------------------------------------------
exsiliens puer matrem Domini salutavit, prius compos devotionis, quam naturae.
          

            13.
            Inde tot sequentibus signis, cum sterilis pareret, virgo conciperet, 
loqueretur mutus, adoraret magus, exspectaret Simeon, sidera nuntiarent, 
Maria mobilis ad introitum, immobilis ad miraculum: Conservabat, inquit, 
haec omnia in corde suo. Quamvis mater Domini, 166 discere tamen praecepta 
Domini desiderabat: et quae Deum genuerat, Deum tamen scire cupiebat.
          

            14.
            Quid, quod annis quoque omnibus ibat in Hierusalem solemni 
die paschae, et ibat cum Joseph?Ubique in virgine comes singularum 
virtutum est pudor. Hic individuus debet esse virginitati, sine quo non 
potest esse virginitas. Nec ad templum
-----------------------------------------------------------
igitur Maria sine pudoris sui custode processit.
          

            15.
            Haec est imago virginitatis. Talis enim fuit Maria, ut ejus 
unius vita omnium sit disciplina. Si igitur auctor non displicet, opus 
probemus; ut quaecumque sibi ejus exoptat praemium, imitetur exemplum. 
Quantae in una virgine species virtutum emicant? Secretum verecundiae, 
vexillum fidei, devotionis obsequium: virgo intra domum, comes ad ministerium, 
mater ad templum.
-----------------------------------------------------------

          

            16.
            O quantis illa virginibus occurret, quantas complexa ad Dominum 
trahet, dicens: Haec thorum filii mei, haec thalamos nuptiales immaculato 
servavit pudore! Quemadmodum eas ipse Dominus commendabit Patri; nimirum 
illud repetens suum: Pater sancte, istae sunt quas custodivi tibi, in quibus 
Filius hominis caput reclinans quievit; peto ut ubi ego sum, et ipsae sint 
mecum. Sed si non solis sibi debent prodesse, quae non solis vixerunt 
sibi: haec parentes, haec redimat fratres. Pater juste, mundus me non cognovit, 
istae autem me cognoverunt, et mundum cognoscere noluerunt.
          

            17.
            Quae pompa illa, quanta angelorum laetitia plaudentium, quod 
habitare mereatur in coelo, quae coelesti vita vixit in saeculo! Tunc etiam 
Maria
-----------------------------------------------------------
tympanum sumens, choros virginales excitabit cantantes Domino quod per 
mare saeculi sine saecularibus fluctibus transierunt. Tunc unaquaeque 
exsultabit dicens: Et introibo ad altare Dei mei, et ad Deum qui laetificat 
juventutem meam. Immolo Deo sacrificium laudis, et reddo Altissimo 
vota mea.
          

            18.
            Neque enim dubitaverim vobis patere altaria Dei, quarum mentes 
altaria confidenter dixerim, in quibus quotidie pro redemptione corporis 
Christus immolatur. Nam si corpus virginis Dei templum est, animus quid 
est, qui tamquam membrorum cineribus exagitatis, sacerdotis aeterni redopertus 
manu, vaporem divini ignis exhalat? Beatae virgines, quae tam immortali 
spiratis gratia, ut horti floribus,
-----------------------------------------------------------
ut templa religione, ut altaria sacerdote!
          
        


          CAPUT III.
Ut Maria vitae informandae, sic Thecla mortis obeundae exemplar dicitur. 
Hanc a bestiis ad quas damnata fuerat, non solum nihil passam, sed e contrario 
cultam et adoratam esse. At ne quas superiora exempla deterreant, recentius 
quoddam narrandum proponitur.

            19.
            Ergo sancta Maria disciplinam vitae informet, Thecla doceat 
immolari: quae 167 copulam fugiens nuptialem, et sponsi furore damnata, 
naturam etiam bestiarum virginitatis veneratione mutavit.
-----------------------------------------------------------
Namque parata ad feras, cum aspectus quoque declinaret virorum, ac vitalia 
ipsa saevo offerret leoni, fecit ut qui impudicos detulerant oculos, pudicos 
referrent.
          

            20.
            Cernere erat lingentem pedes bestiam cubitare humi, muto testificantem 
sono quod sacrum virginis corpus violare non posset. Ergo adorabat praedam 
suam bestia: et propriae oblita naturae, naturam induerat quam homines 
amiserant. Videres quadam naturae transfusione homines feritatem indutos, 
saevitiam imperare bestiae: bestiam exosculantem pedes virginis, docere 
quid homines deberent. Tantum habet virginitas admirationis, ut eam etiam 
leones mirentur. Non impastos cibus flexit, non citatos impetus rapuit, 
non stimulatos ira exasperavit,
-----------------------------------------------------------
non usus decepit assuetos, non feros natura possedit. Docuerunt religionem 
dum adorant martyrem: docuerunt etiam castitatem, dum virgini nihil aliud 
nisi plantas exosculantur, demersis in terram oculis, tamquam verecundantibus, 
ne mas aliquis vel bestia virginem nudam videret.
          

            21.
            Dicet aliquis: Cur exemplum attulisti Mariae, quasi reperiri 
queat matrem Domini quae possit imitari? Cur etiam Theclae, quam gentium 
Doctor instituit? Da hujuscemodi doctorem, si discipulam requiris. Hujuscemodi 
recens vobis exemplum profero, ut intelligatis Apostolum non unius esse 
doctorem, sed omnium.
          
        


          CAPUT IV.
Antiochena virgo, cum sacrificare idolis recusaret,
-----------------------------------------------------------
ad lupanar damnata, inde militis christiani opera, mutatis inter se vestibus, 
sine ullo pudoris damno evadit; at cum ille propterea duceretur ad supplicium, 
haec e vestigio rediens, constanter de palma cum eodem contendit, qua tandem 
uterque donati sunt.

            22.
            Antiochiae nuper virgo quaedam fuit fugitans publici visus: 
sed quo magis virorum evitabat oculos, eo amplius incendebat. Pulchritudo 
enim audita nec visa plus desideratur, duobus stimulis cupiditatum, amoris 
et cognitionis: dum et nihil occurrit quod minus placeat, et plus putatur 
esse quod placeat, quod non judex oculus
-----------------------------------------------------------
explorat, sed animus amator exoptat. Itaque sancta virgo, ne diutius alerentur 
potiendi spe cupiditates, integritatem 168 pudoris professa, sic restinxit 
improborum faces, ut non jam amaretur, sed proderetur.
          

            23.
            Ecce persecutio. Puella fugere nescia, certe pavida, ne incideret 
insidiatores pudoris, animum ad virtutem paravit: tam religiosa, ut mortem 
non timeret: tam pudica, ut exspectaret. Venit coronae dies. Maxima omnium 
exspectatio. Producitur puella, duplex professa certamen, et castitatis, 
et religionis. Sed ubi viderunt constantiam professionis, metum pudoris, 
paratam ad cruciatus, erubescentem ad aspectus, excogitare coeperunt quemadmodum 
specie castitatis religionem tollerent;
-----------------------------------------------------------
ut cum id abstulissent quod erat amplius, etiam id eriperent quod reliquerant. 
Aut sacrificare virginem, aut lupanari prostitui jubent. Quomodo deos suos 
colunt, qui sic vindicant: aut quemadmodum ipsi vivunt, qui ita judicant?
          

            24.
            Hic puella non quod de religione ambigeret; sed de pudore trepidaret, 
ipsa secum: Quid agimus? Hodie aut martyr, aut virgo: altera in nobis invidetur 
corona. Sed nec virginis nomen agnoscitur, ubi virginitatis auctor negatur. 
Nam quemadmodum virgo, si meretricem colas: quemadmodum virgo, si adulteros 
diligas, quemadmodum virgo, si amorem petas? Tolerabilius estmentem 
virginem quam carnem habere. Utrumque bonum, si liceat: si
-----------------------------------------------------------
non liceat, saltem non homini castae, sed Deo simus. Et Rahab meretrix 
fuit, sed postquam Deo credidit, salutem invenit.. Et Judith se, ut 
adultero placeret, ornavit; quae tamen quia hoc religione, non amore 
faciebat, nemo eam adulteram judicavit. Bene successit exemplum. Nam si 
illa quae se commisit religioni, et pudorem servavit et patriam; fortassis 
et nos servando religionem, servabimus etiam castitatem. Quod si Judith 
pudicitiam religioni praeferre voluisset, perdita patria, etiam pudicitiam 
perdidisset.
          

            25.
            Itaque talibus informata exemplis, simul animo tenens verba 
Domini, quibus ait: Quicumque perdiderit animam suam propter me, inveniet 
eam
-----------------------------------------------------------
; flevit, tacuit, ne eam vel loquentem adulter audiret: nec pudoris 
elegit injuriam, sed Christi recusavit. Aestimate utrum adulterare potuerit 
corpus, quae nec vocem adulteravit.
          

            26.
            Jamdudum verecundatur oratio mea, et quasi adire gestorum seriem 
criminosam atque explanare
-----------------------------------------------------------
formidat. Claudite aurem, virgines. Ducitur puella Dei ad lupanar. Sed 
aperite aurem, virgines. Christi virgo prostitui potest, adulterari non 
potest. Ubicumque virgo Dei est, 169 templum Dei est: nec lupanaria infamant 
castitatem, sed castitas etiam loci abolet infamiam.
          

            27.
            Fit ingens petulantium concursus ad fornicem. Discite martyrum 
miracula, sanctae virgines, dediscite locorum vocabula. Clauditur intus 
columba, strepunt accipitres foris: certant singuli, quis praedam primus 
invadat. At illa manibus ad coelum levatis, quasi ad domum venisset orationis, 
non ad libidinis diversorium: Christe, inquit, qui domuisti Danieli virgini 
feros leones, potes etiam domare hominum feras mentes. Chaldaeis
-----------------------------------------------------------
roravit ignis, misericordia tua, non 
natura sua. Susanna ad supplicium genu fixit, et de adulteris triumphavit: 
aruit dextera quae templi tui dona violavit: nunc templum ipsum attrectatur 
tuum; ne patiaris incestum sacrilegii, qui non passus es furtum. Benedicatur 
et nunc nomen tuum; ut quae ad adulterium veni, virgo discedam.
          

            28.
            Vix compleverat precem, et ecce vir militis specie terribilis 
irrupit. Quemadmodum eum virgo tremuit, cui populus tremens cessit? Sed 
non illa immemor lectionis: Et Daniel, inquit, supplicium Susannae spectaturus 
advenerat: et quam populus damnavit, unus absolvit. Potest
-----------------------------------------------------------
et in hoc lupi habitu ovis latere. Habet et Christus milites suos, qui 
etiam legiones habet. Aut fortasse percussor intravit. Ne vereare, 
anima, talis solet martyres facere. O virgo, fides tua te salvam fecit!
          

            29.
            Cui miles: Ne, quaeso, paveas, soror. Frater huc veni salvare 
animam, non perdere. Serva me, ut ipsa serveris. Quasi adulter ingressus, 
si vis, martyr egrediar. Vestimenta mutemus; conveniunt mihi tua, et mea 
tibi: sed utraque Christo. Tua vestis me verum militem faciet, mea te virginem. 
Bene tu vestieris, ego melius exuar, ut me persecutor agnoscat. Sume habitum, 
qui abscondat feminam: trade, qui consecret martyrem. Induere chlamidem 
quae occultet membra virginis, servetque pudorem.
-----------------------------------------------------------
Sume pileum quod tegat crines, abscondat ora. Solent erubescere qui lupanar 
intraverint. Sane cum egressa fueris, ne respicias retro, memor uxoris 
Loth quae naturam suam, quia impudicos licet castis oculis respexit, amisit. 
Nec vereare ne quid pereat sacrificio. Ego pro te hostiam Deo reddo,
-----------------------------------------------------------
tu pro me militem Christo. Habes bonam militiam castitatis, quae stipendiis 
militat sempiternis: Ioricam justitiae, quae spiritali munimine corpus 
includat: scutum fidei, quo vulnus repellas: galeam salutis; ibi enim est 
praesidium nostrae salutis, ubi Christus: quoniam mulieris caput vir, virginis 
Christus.
          

            30.
            Et inter haec verba chlamydem exuit. Suspectus tamen adhuc 
habitus et persecutoris et adulteri. Virgo cervicem, chlamydem miles offerre. 
Quae pompa illa, quae gratia, cum in lupanari de martyrio certarent! Addantur 
personae, miles et virgo, hoc est, dissimiles inter se 170 natura, sed 
Dei miseratione consimiles; ut compleatur oraculum: Tunc lupi et agni simul 
pascentur.
-----------------------------------------------------------
Ecce agna et lupus non solum pascuntur simul, sed etiam immolantur. Quid 
plura? Mutato habitu, evolat puella de laqueo, jam non suis alis, ut pote 
quae spiritalibus ferebatur: et (quod nulla umquam viderunt saecula) egreditur 
de lupanari virgo, sed Christi.
          

            31.
            At illi qui videbant oculis, et non videbant, ceu raptores 
ad agnam, ceu lupi fremere ad praedam. Unus qui erat immodestior, introivit. 
Sed ubi hausit oculis rei textum: Quid hoc, inquit, est? Puella ingressa 
est, vir videtur. Ecce non fabulosum illud cerva pro virgine, sed quod 
verum est, miles ex virgine. At etiam audieram et non credideram, quod 
aquam Christus in vinum convertit: jam mutare coepit et sexus. Recedamus 
hinc, dum adhuc qui fuimus, sumus. Numquid et ipse mutatus
-----------------------------------------------------------
sum, qui aliud cerno, quam credo? Ad lupanar veni, cerno vadimonium: et 
tamen mutatus egrediar, pudicus exibo, qui adulter intravi.
          

            32.
            Indicio rei, quia debebatur tanto corona victori, damnatus 
est pro virgine, qui pro virgine comprehensus est. Ita de lupanari non 
solum virgo, sed etiam martyres exierunt. Fertur puella ad locum supplicii 
cucurrisse, certasse ambos de nece, cum ille diceret: Ego sum jussus occidi, 
te absolvit sententia, quando me tenuit. At illa clamare coepit: Non ego 
te mortis vadem elegi, sed praedem pudoris optavi. Si pudor quaeritur, 
manet sexus: si sanguis exposcitur, fidejussorem non desidero, habeo unde 
dissolvam. In me lata ista sententia, quae pro me lata est. Certe si pecuniae 
te fidejussorem dedissem;
-----------------------------------------------------------
et absente me, judex tuum censum feneratori adjudicasset; eadem me sententia 
convenires, meo patrimonio solverem tuos nexus. Si recusarem, quis me indignam 
indigna morte censeret? Quanto major est capitis hujus usura! Moriar innocens, 
ne moriar
-----------------------------------------------------------
nocens. Nihil hic medium est: hodie aut rea ero tui sanguinis, aut martyr 
mei. Si cito redii, quis me audet excludere? Si moram feci, quis audet 
absolvere? Plus legibus debeo, rea non solum fugae meae, sed etiam caedis 
alienae. Sufficiunt membra morti, quae non sufficiebant injuriae. Est in 
virgine vulneri locus, qui non erat contumeliae. Ego opprobrium declinavi, 
non martyrium. Tibi cessi vestem, non professionem mutavi. Quod si mihi 
praeripis mortem, non redemisti me, sed circumvenisti. Cave, quaeso, ne 
contendas, cave ne contradicere audeas. Noli eripere beneficium, quod dedisti. 
Dum mihi hanc sententiam negas, illam restituis superiorem. Sententia enim 
sententia superiore mutatur. Si posterior me non tenet, tenet superior. 
Possumus uterque
-----------------------------------------------------------
satisfacere sententiae, si me prius patiaris occidi. In te non habent aliam 
quam exerceant, poenam: in virgine obnoxius 171 pudor est. Itaque gloriosior 
eris, si videaris de adultera martyrem fecisse, quam de martyre adulteram 
reddidisse.
          

            33.
            Quid exspectatis? Duo contenderunt, et ambo vicerunt: nec divisa 
est corona, sed addita. Ita sancti martyres invicem sibi beneficia conferentes, 
altera principium martyrio dedit, alter effectum.
          
        


          CAPUT V.
Amicorum duorum e secta Pythagorea memorabile factum cum laude recensetur; 
superiori tamen ostenditur esse postponendum: ubi etiam de Dionysii in 
spoliandis idolis irrisione, nec non de deorum in tolerandis illius sacrilegiis 
infirmitate disseritur, posita
-----------------------------------------------------------
ex adverso quam Deus olim coepit de Jeroboam, severa ultione.

            34.
            At etiam philosophorum gymnasia Damonem et Pythiam Pythagoreos 
in coelum ferunt, quorum unus cum esset morti adjudicatus, commendandorum 
suorum tempus poposcit: tyrannus autem astutissimus, quod reperiri non 
posse existimaret, petivit ut sponsorem daret, qui pro se feriretur, si 
ipse faceret moram. Quid de duobus praeclarius, nescio. Utrumque praeclarum. 
Alter mortis vadem invenit, alter se obtulit. Itaque dum reus moram supplicio 
faceret, fidejussor vultu sereno mortem non recusavit. Cum duceretur, amicus 
revertitur, cervicem substituit, colla subjecit. Tunc admiratus tyrannus 
chariorem philosophis amicitiam quam vitam fuisse;
-----------------------------------------------------------
petivit ut ipse ab his quos damnaverat, in amicitiam reciperetur. Tantam 
virtutis esse gratiam, ut et tyrannum inclinaret.
          

            35.
            Digna laude, sed minora nostris. Nam illic ambo viri; hic una 
virgo, quae primo etiam sexum
-----------------------------------------------------------
vinceret: illi amici, isti incogniti: illi tyranno uni se obtulerunt, isti 
tyrannis pluribus, hoc etiam crudelioribus, quod ille pepercit, isti occiderunt: 
inter illos in uno obnoxia necessitas, in his amborum voluntas libera. 
Hoc quoque isti prudentiores, quod illis studii sui finis amicitiae gratia, 
istis corona martyrii; illi enim certaverunt hominibus, isti Deo.
          

            36.
            Et quoniam rei istius fecimus mentionem, par est contexere 
quid de diis suis senserit, quo magis infirmos judicetis, quos irrident 
sui. Namque is cum venisset in templum Jovis, amictum aureum quo operiebatur 
simulacrum ejus, detrahi jussit, imponi laneum, dicens aurum hyeme frigidum, 
aestate onerosum esse. Sic deum irrisit suum, ut nec onus ferre posse, 
nec frigus putaret. Idem cum Aesculapii barbam
-----------------------------------------------------------
vidisset auream, tolli imperavit, incongruum esse appellans ut filius barbam 
haberet, patre non habente. Idem simulacris tenentibus aureas pateras ademit, 
allegans accipere se debere, quod dii darent: Quoniam haec sunt vota, inquit, 
hominum, 172 ut a diis quae bona sunt, adipiscantur: nihil autem auro melius: 
quod tamen si malum est, habere deos non debere: si bonum est, habere magis 
homines debere, qui uti scirent.
          

            37.
            Ita ludibrio habiti sunt, ut neque Jupiter vestem suam defendere 
potuerit, nec barbam Aesculapius, nec Apollo pubescere adhuc coeperit, 
neque omnes qui dicuntur dii, retrahere potuerint pateras quas tenebant: 
non tam furti reatum timentes, quam sensum non habentes. Quis igitur eos 
colat,
-----------------------------------------------------------
qui nec defendere se quasi dii, nec abscondere quasi homines possunt?
          

            38.
            At in templo Dei nostri cum Jeroboam, rex sceleratissimus, 
dona quae pater ejus posuerat, auferret, ac super sanctum altare libaret 
idolis; nonne dextera ejus quam tetendit, aruit, nec sua ei quae invocabat, 
idola profuerunt? Deinde conversus ad Dominum, rogavit veniam, statimque 
manus ejus quae aruerat sacrilegio, sanata est religione. Tam maturum 
in uno et misericordiae divinae et indignationis exemplum exstitit, ut 
sacrificanti subito dextera adimeretur, poenitenti venia daretur.
          
        


          CAPUT VI.

-----------------------------------------------------------
Libri secundi conclusio, qua testatur Auctor modestissimus, si quid hactenus 
boni scripserit, id totum in
-----------------------------------------------------------
virginum merita referendum: sui autem officii fuisse asseverat, antequam 
severiora traderet praecepta, earam animos orationis atque exemplorum suavitate 
mulcere; quod et humano usu, et divinorum codicum auctoritate demonstrat.

            39.
            Haec ego vobis, sanctae virgines, nondum triennalis sacerdos 
munuscula paravi, licet usu indoctus, sed vestris edoctus moribus. Quantus 
etenim adolescere usus potuit tam parva initiatae religionis aetate? Si 
quos hic flores cernitis, de vestrae vitae collectos legite sinu. Non sunt 
haec praecepta virginibus, sed de virginibus exempla. Vestrae virtutis 
effigiem nostra depinxit oratio, vestrae gravitatis imaginem quasi in speculo 
quodam sermonis istius
-----------------------------------------------------------
cernitis refulgere. Vos si quam nostro gratiam inhalastis ingenio, vestrum 
est quidquid iste redolet liber. Et quoniam quot homines, tot sententiae: 
si quid defaecatum est in sermone nostro, omnes legant: si quid decoctum, 
maturiores probent: si quid modestum, pectoribus inhaereat, genas pingat: 
si quid florulentum, aetas florulenta non improbet.
          

            40.
            Debuimus sponsae excitare amorem; scriptum est enim: Diliges 
Dominum Deum tuum. Debuimus in nuptiis calamistris quibusdam crines 
saltem orationis ornare; scriptum est enim: Plaude manu, et percute pede. 
Debuimus perpetuos spargere thalamos rosis. Etiam in his conjugiis temporalibus 
nubenti prius plauditur, quam imperatur; ne ante dura offendant imperia,
-----------------------------------------------------------
173 quam blanditiis amor fotus inolescat.
          

            41.
            Equorum vis plausae sonitum discit amare cervicis, ne recuset 
jugum. Denique prius assuescitur verbo lasciviae, quam verbere disciplinae. 
Ast ubi colla subdiderit jugo; et habena constringit, et stimulus urget, 
et compares trahunt, et jugalis invitat. Sic etiam virgo nostra debuit 
prius amore pio ludere, aurea thori coelestis fulcra mirari in ipso vestibulo 
nuptiarum, et postes frondium sertis cernere coronatos, et chori strepentis 
interius haurire delicias; ne se prius Dominico jugo timefacta subduceret, 
quam vocata inclinaret.
          

            42.
            Veni igitur huc a Libano, Sponsa, veni huc a Libano, transibis 
et pertransibis. Saepius euim nobis iste versiculus recantandus est; 
ut vel
-----------------------------------------------------------
Dominicis vocata verbis, sequatur, si qua non credit humanis. Hoc nos magisterium 
non invenimus, sed
-----------------------------------------------------------
accepimus; sic instituit mystici carminis doctrina coelestis: Osculetur 
me ab osculis oris sui, 174 quia ubera tua super vinum, et odor unguentorum 
tuorum super omnia aromata. Unguentum exinanitum est nomen tuum. Totus 
iste deliciarum locus ludum sonat, plausum excitat, amorem provocat. Ideo, 
inquit, adolescentulae dilexerunt, et attraxerunt te: retro odorem unguentorum 
tuorum curramus: Induxit me Rex in tabernaculum suum. Ab osculis coepit, 
ut ad tabernaculum perveniret.
          

            43.
            At illa tam patiens duri laboris, exercitataeque
-----------------------------------------------------------
virtutis, ut aperiat manu claustra, in agrum exeat, in castellis maneat; 
in principio tamen retro odorem currit unguenti: mox cum in tabernaculum 
venerit unguentum mutatur a castellis. Denique quo vadit, vide: Si murus, 
inquit, est, aedificemus super eum turres argenteas. Quae ludebat 
osculis, jam turres erigit; ut pretiosis sanctorum turrita fastigiis, non 
solum hostiles frustretur incursus, verum etiam bonorum propugnacula struat 
tuta meritorum.
          
        
      


        LIBER TERTIUS.


------------------------------------------------------------


          173 


          CAPUT 1.


-----------------------------------------------------------

Liberii Marcellinam dato virginitatis velamine consecrantis refertur oratio: 
cujus exordium tum a frequentia confluentium ad illius Sponsi nuptias, 
a quo ipsos pascendos narrat, deducit: tum a convenientia diei quo ex virgine 
natus est Christus, ad cujus amorem eleganti perfectionum ejus descriptione 
illam inflammat.

            1.

-----------------------------------------------------------
Quoniam quae habuimus superioribus duobus libris digessimus, tempus est, 
soror sancta, ea quae mecum conferre soles, beatae memoriae Liberii praecepta 
revolvere; ut quo vir sanctior, eo sermo accedat gratior. Namque is, cum 
Salvatoris natali ad apostolum Petrum virginitatis professionem vestis 
quoque mutatione signares, (quo enim melius die, quam quo virgo posteritatem 
acquisivit?) astantibus etiam puellis Dei compluribus quae certarent invicem 
de tua societate: Bonas, inquit, filia, nuptias desiderasti. Vides quantus 
ad natalem Sponsi tui populus convenerit, ut nemo impastus recedit? Hic 
est qui rogatus ad nuptias aquam in vina convertit. In te quoque sincerum 
sacramentum
-----------------------------------------------------------
conferet virginitatis, quae prius eras obnoxia vilibus naturae materialis 
elementis. 174 Hic est qui quinque panibus et duobus piscibus quatuor millia 
populi in deserto pavit. Plures potuit, si plures jam tunc qui pascerentur, 
fuissent. Denique ad tuas nuptias plures vocavit: sed jam non panis ex 
hordeo, sed corpus ministratur e coelo.
          

            2.
            Hodie quidem secundum hominem homo natus
-----------------------------------------------------------
ex virgine, sed ante omnia generatus ex Patre: qui matrem corpore, virtute 
referat patrem. Unigenitus in terris, unigenitus in coelo: Deus ex Deo, 
partus ex virgine: justitia de Patre, virtus de potente, lumen ex lumine: 
non impar generantis, non potestate discretus: non Verbi extensione, aut 
prolatione confusus, ut cum Patre mixtus, sed ut a Patre generationis jure 
distinctus sit: ipse est fraternus tuus, sine quo nec coelestia, nec marina, 
nec terrestria, consistunt. Verbum Patris bonum, quod erat, inquit, 
in principio: habes ejus aeternitatem. Et erat, inquit, apud Patrem: 
habes indiscretam a Patre, inseparabilemque virtutem. Et Deus erat Verbum: 
habes ingenitam ejus
-----------------------------------------------------------
divinitatem; de compendio enim tibi fides est haurienda.
          

            3.
            Hunc, filia, dilige, quia bonus est: Nemo enim bonus nisi unus 
Deus. Si enim non dubitatur quia Deus Filius, Deus autem bonus est: 
utique 175 non dubitatur, quia Deus bonus Filius. Hunc, inquam, dilige. 
Ipse est quem Pater genuit ante Luciferum, ut aeternum: ex utero generavit, 
ut Filium: ex corde eructavit, ut Verbum. Ipse est in quo complacuit 
Pater, 
quia ex Dei ore processit: Patris virtus, quia divinitatis in eo corporaliter 
habitat plenitudo. Quem Pater ita diligit, ut in sinu portet,
-----------------------------------------------------------
ad dexteram locet, ut sapientiam discas, virtutem noveris.
          

            4.
            Si igitur virtus Dei Christus, numquid aliquando sine virtute 
Deus? Numquid aliquando sine Filio Pater? Si semper ntique Pater, utique 
semper et Filius. Perfecti ergo patris perfectus est Filius. Nam qui virtuti 
derogat, ei derogat, cujus est virtus. Inaequalitatem non recipit perfecta 
divinitas. Dilige igitur, quem Pater diligit: honorifica, quem honorificat 
Pater: Qui enim non honorificat Filium, non honorificat Patrem. Et qui 
negat Filium, nec Patrem habet. Haec quantum ad fidem.
          
        


          CAPUT II.
Virginis institutionem aggreditur, quae in potu et cibo
-----------------------------------------------------------
ratio servanda, et quo pacto motus animae cohibendi sint, praecipiens: 
qua occasione ubi fabulosam Hippolyti necem ac suscitationem retulit suggillavitque, 
postremo calidiores escas et convivia vitanda monet.

            5.
            Sed interdum etiam cum fides tuta sit, juventus suspecta est. 
Modico itaque vino utere, ne infirmitatem corporis augeas, non ut voluptatem 
excites; incendunt enim pariter duo, vinum et adolescentia. Infrenent etiam 
teneram aetatem jejunia, et parcimonia cibi retinaculis quibusdam indomitas 
cohibeat cupiditates. Ratio revocet, mitiget spes, restringat metus. Nam 
qui moderari nescit cupiditatibus, is sicut equis raptatus indomitis, volvitur, 
obteritur, laniatur, affligitur.
          

            6.
            Quod aliquando juveni ob amorem Dianae
-----------------------------------------------------------
contigisse proditur. Sed poeticis mendaciis coloratur fabula, ut Neptunus 
praelati rivalis dolore incitatus, equis dicatur furorem immisisse, quo 
ejus magna potentia praedicetur, quod juvenem non virtute vicit, sed fraude 
decepit. Unde etiam sacrificium quotannis instaurant Dianae, ut equus ad 
ejus immoletur aras. Quam virginem dicunt, quae (id quod etiam meretrices
-----------------------------------------------------------
erubescere solent) amare potuit non amantem. Sed habeant per me licet fabulae 
suae auctoritatem; quia licet scelestum utrumque, minus tamen sit juvenem 
amore adulterae sic flagrasse ut periret, quam duos, ut ipsi dicunt, deos 
de adulterio certasse: Jovem autem dolorem scortantis filiae in medicum 
vindicasse adulteri, quod ejus curarit vulnera, qui Dianam in silvis adulteraverit, 
venatricem sane optimam non ferarum, sed libidinum, sed ferarum etiam, 
ut nuda venaretur. 176
          

            7.
            Dent igitur Neptuno dominatum furoris, ut astruant crimen incesti 
amoris. Dent Dianae regnum in silvis quas incolebat, ut confirment adulterium 
quod gerebat. Dent Aesculapio quod mortuum reformaverit, dummodo profiteantur 
quod fulminatus
-----------------------------------------------------------
ipse non evaserit. Dent etiam Jovi fulmina quae non habuit, ut testificentur 
quae habuit opprobria. Sed a fabulis ad propositum revertamur.
          

            8.
            Escis quoque omnibus quae gignant membris calorem, parce utendum 
puto; carnes enim etiam aquilas volantes deponunt. In vobis quoque ales 
interior illa, de qua legimus: Renovabitur sicut aquila juventus tua, 
sublime tenens, virgineo praepes volatu, superfluae carnis nesciat appetentiam. 
Conviviorum devitandae celebritates, fugiendae salutationes.
          
        


          CAPUT III.
Hortatur ad fugiendas visitationes, ad servandum pudorem, nec non ad silentium 
exemplo Mariae per
-----------------------------------------------------------
mysteriorum celebrationem praebendum: ea gratia ethnici adolescentis facto, 
et profani poetae dicto memoratis, sancti cujusdam sacerdotis miraculum 
adjungit.

            9.
            Ipsas visitationes in junioribus esse parciores volo, si forte 
deferendum sit parentibus aut aequalibus. Teritur enim officiis pudor, 
audacia emicat, risus subrepit, modestia solvitur, dum affectatur urbanitas: 
interroganti non respondere, infantia: respondere, fabula est. Deesse igitur 
sermonem virgini, quam superesse malim. Nam si mulieres etiam de rebus 
divinis in Ecclesia jubentur tacere, domi viros suos interrogare: 
de virginibus quid cautum putamus, in quibus pudor ornat aetatem, taciturnitas 
commendat pudorem?
-----------------------------------------------------------

          

            10.
            An vero mediocre pudoris exemplum est, quod Rebecca cum veniret 
ad nuptias, et sponsum vidisset, velamen accepit; ne prius videretur, 
quam jungeretur? Et utique pulchra virgo non decori timuit, sed pudori. 
Quid Rachel; quemadmodum extorto osculo, flevit et gemuit: nec flere desisset, 
nisi proximum cognovisset (Gen. XXIX,
-----------------------------------------------------------
11, 12)? Ita et pudoris servavit officium, et pietatis non omisit affectum. 
Quod si viro dicitur: Virginem ne consideres, ne quando scandalizet te; 
quid dicendum est sacratae virgini, quae si amet, animo peccat, si amatur, 
et facto?
          

            11.
            Maxima est virtus tacendi, praesertim in Ecclesia. Nulla te 
divinarum sententia fugiet lectionum, si aurem admoveas, vocem premas. 
Nullum ex ore verbum quod revocare velis, proferas: sed parcior loquendi 
fiducia sit. Copiosum quippe in multiloquio peccatum. Homicidae dictum 
est: Peccasti, quiesce, ne peccaret amplius: sed virgini dicendum 
est: Quiesce, ne pecces. Conservabat enim Maria, ut legimus, omnia in corde 
suo quae de Filio dicebantur: et tu cum legitur aliquid
-----------------------------------------------------------
quo Christus aut venturus 177 annuntiatur, aut venisse ostenditur; noli 
fabulando obstrepere, sed mentem admove. An quidquam est indignius, quam 
oracula divina circumstrepi, ne audiantur, ne credantur, ne revelentur: 
circumsonare sacramenta confusis vocibus, ut impediatur oratio pro salute 
deprompta omnium?
          

            12.
            Gentiles idolis suis reverentiam tacendo deferunt. Unde illud 
exemplum proditur: Alexandro sacrificante Macedonum rege, puerulum barbarum 
qui ei lumen accenderet, excepisse ignem brachio, atque adusto corpore, 
mansisse immobilem, nec dolorem prodidisse gemitu, nec tacito poenam indicasse 
fletu. Tanta in puero barbaro fuit disciplina reverentiae, ut natura vinceretur. 
Atque ille non deos,
-----------------------------------------------------------
qui nulli erant, sed regem timebat. Quid enim timeret eos, quos si idem 
ignis contigisset, arsissent?
          

            13.
            Quanto melius quod quidam in convivio patris adolescens jubetur 
ne meretricios amores indiciis insolentibus prodat? Et tu in mysterio, 
Dei virgo, gemitus, screatus, tussis, risus abstine. Quod ille in convivio 
potest, tu in mysterio non potes? Voce virginitas prima signetur, claudat 
ora pudor, debilitatem excludat religio, instituat consuetudo naturam. 
Virginem mihi prius gravitas sua nuntiet, pudore obvio, gradu sobrio, vultu 
modesto; et praenuntia integritatis anteeant signa virtutis. Non satis 
probabilis virgo est quae requiritur, cum videtur.
          

            14.
            Frequens sermo est, cum plurima ranarum murmura religiosae 
auribus plebis obstreperent, sacerdotem
-----------------------------------------------------------
Dei praecepisse ut conticescerent, ac reverentiam sacrae deferrent orationi; 
tunc subito circumfusos
-----------------------------------------------------------
strepitus quievisse. Silent igitur paludes, homines non silebunt? Et irrationabile 
animal per reverentiam recognoscit, quod per naturam ignorat: hominum tanta 
est immodestia, ut plerique deferre nesciant mentium religioni, quod deferunt 
aurium voluptati?
          
        


          CAPUT IV.
Recitata Liberii exhortatione, sororis virtutes laudat Ambrosius, maxime 
vero jejunium illius, quod tamen ut tantisper remittat, alternisque exercitiis 
mentem colat, hortatur, adductis in eam rem exemplis elegantissimis. Praeterea 
ipsam ad preces frequentandas, orationem Dominicam et psalmos noctu etiam 
repetendos, recitandumque antelucanis horis symbolum urget.

            15.

-----------------------------------------------------------
Haec tecum sanctae memoriae Liberius: quae apud alios majora veris, apud 
te 178 minora exemplis; ita omnem disciplinam non solum virtute adaequasti, 
sed etiam aemulatione vicisti. Namque jejunium in praeceptis habemus, sed 
singulorum dierum: tu autem multiplicatis noctibus ac diebus, innumera 
tempora sine cibo transigis; et siquando rogaris ut cibum sumas, paulisper 
deponas codicem, respondes illico: Non in pane solo vivit homo, sed in 
omni verbo Dei. Ipse epularum usus cibis obviis; ut edendi fastidio 
jejunium desideretur: potus e fonte, fletus in prece, somnus in codice.
          

            16.
            Haec junioribus convenere annis, donec mens
-----------------------------------------------------------
aevi matura canesceret: ast ubi domiti trophaeum corporis virgo sustulerit, 
moderandum labori, ut magistra suppari servetur aetati. Cito fecundis onerata 
palmitibus emeritae aetatis vitis crepat, nisi aliquando reprimatur. Eadem 
tamen donec adolescit, exuberet, et inveterata putetur; ne silvescat sarmentis, 
aut fetu nimio exanimata moriatur. Bonus agricola optimam vitem et fotu 
terrae cohibet, et defendit a frigore, et ne meridiano sole uratur, explorat. 
Agrum quoque vicibus exercet: vel si non patitur otiosum, diversa alternat 
semina, mutatis ut fetibus arva requiescant. Tu quoque, virgo veterana, 
pectoris tui colles diversis saltem seminibus sere, nunc alimoniis mediocribus, 
nunc jejuniis parcioribus, lectione, opere, prece; ut mutatio laboris
-----------------------------------------------------------
induciae sint quietis.
          

            17.
            Non totus messem generat ager. Hinc de
-----------------------------------------------------------
collibus vineta consurgunt, illic purpurascentes cernas olivas, hic olentes 
rosas. Saepe etiam relictis aratris, ipse validus agricola digito solum 
scalpit, ut florum deponat radices: et asperis manibus quibus luctantes 
inter vineta flectit juvencos, molliter ovium pressat ubera. Eo quippe 
melior ager est, quo numerosior fructus. Ergo et tu boni agricolae exemplum 
secuta, non perennibus jejuniis tamquam depressis vomeribus humum tuam 
findas. Floreat in hortis tuis rosa pudoris, lilium mentis, et irriguum 
sacri sanguinis violaria bibant fontem. Vulgo hoc ferunt: Quod velis prolixe 
facere, aliquando ne feceris. Debet esse aliquid, quod Quadragesimae diebus 
addatur: sed ita, ut nihil ostentationis causa fiat, sed religionis.
-----------------------------------------------------------

          

            18.
            Oratio quoque nos Deo crebra commendet. Si enim propheta dicit: 
Septies in die laudem dixi tibi, qui regni erat necessitatibus occupatus; 
quid nos facere oportet, qui legimus: Vigilate et orate, ne intretis in 
tentationem? Certe solemnes orationes cum gratiarum actione sunt deferendae, 
cum e somno surgimus, cum prodimus, cum cibum paramus sumere, cum sumpserimus, 
179 et hora incensi, cum denique cubitum pergimus.
          

            19.
            Sed etiam in ipso cubili volo psalmos cum oratione Dominica 
frequenti contexas vice, vel cum evigilaveris, vel antequam corpus sopor 
irriget; ut te in ipso quietis exordio rerum saecularium cura liberam, 
divina meditantem somnus inveniat. Denique
-----------------------------------------------------------
etiam qui primus philosophiae ipsius nomen invenit, quotidie priusquam 
cubitum iret, tibicinem jubebat molliora canere, ut anxia curis saecularibus 
corda mulceret. Sed ille, sicut is qui laterem lavat, saecularia saecularibus 
frustra cupiebat abolere; magis enim se oblinibat luto, qui remedium a 
voluptate quaerebat: nos autem terrenorum vitiorum colluvione detersa, 
ab omni inquinamento carnis mentium interna mundemus.
          

            20.
            Symbolum quoque specialiter debemus tamquam nostri signaculum 
cordis antelucanis horis quotidie recensere: quo etiam cum horremus aliquid, 
animo recurrendum est. Quando enim sine militiae sacramento, miles in tentorio, 
bellator in praelio?
          
        


          CAPUT V.


-----------------------------------------------------------

Ad lacrymas fundendas hortatus Davidis versiculo,
-----------------------------------------------------------
vocem lectum docet hic simpliciter accipi posse, vel figurate, ut corpus 
nostrum significet: quam acceptionem probat et confirmat. Quomodo Christus 
corpus doloris susceperit, stratumque versaverit in infirmitate? Omnia 
in honorem Christi referenda, et spiritali laetitia exsultandum, non autem 
illa, quae in conviviis insaniens Joanni Baptistae mortem intulit.

            21.
            Jam illud quis non ad nostram institutionem dictum intelligat, 
quod ait sanctus Propheta: Lavabo per singulas noctes lectum meum, lacrymis 
meis stratum meum rigabo? Nam sive lectum juxta litteram intelligas, 
tantam ubertatem ostendit profundi oportere lacrymarum; ut lavetur lectus, 
stratum rigetur fletibus obsecrantis: fletus enim
-----------------------------------------------------------
praesentium, merces est futurorum; quoniam beati qui fletis, ipsi enim 
ridebitis: sive pro corpore accipiamus propheticum dictum, delicta 
corporis poenitentiae lacrymis abluamus. Fecit enim sibi lectum Salomon 
ex lignis Libani, columnae ejus erant argenteae, acclinatorium ejus aureum, 
dorsum ejus gemmatum stratum. Quis est iste lectus, nisi nostri corporis 
species? Namque in gemmis aerii species fulgoris ostenditur, in auro ignis, 
aqua in argento, terra per lignum: ex quibus corpus humanum quatuor constat 
elementis, in quo nostra recubat anima; si non aspero montium, non humi 
arido expers quietis existat, sed sublimis a vitiis, ligno fulta requiescat. 
Unde etiam David dicit: Dominus opem ferat illi super lectum doloris ejus
-----------------------------------------------------------
. 180 Nam lectus doloris esse qui potest, cum dolere non possit, qui 
non habeat sensum? Corpus autem doloris sicut corpus est mortis ejus: Infelix 
ego homo, quis me liberabit de corpore mortis hujus?
          

            22.
            Et quoniam versiculum induximus, in quo Dominici corporis fecimus 
mentionem; ne quem forte perturbet legentem quod Dominus corpus suscepit 
doloris, recordetur quia Lazari mortem et doluit et flevit, et in 
passione est vulneratus, atque ex vulnere sanguis et aqua exivit, 
spiritumque exhalavit. Aqua ad lavacrum, sanguis ad potum, spiritus ad 
resurrectionem. Unus enim Christus est nobis spes, fides, charitas: spes 
in resurrectione, fides in lavacro, charitas
-----------------------------------------------------------
in sacramento.
          

            23.
            Tamen ut corpus suscepit doloris, ita etiam stratum in infirmitate 
versavit; quia
-----------------------------------------------------------
convertit in commodum carnis humanae. Nam passione infirmitas est soluta, 
mors resurrectione. Et tamen moerere pro saeculo, gaudere debetis in Domino: 
tristes ad poenitentiam, alacres ad gratiam; licet et flere cum flentibus, 
et gaudere cum gaudentibus oportere gentium Doctor salutari praeceptione 
praescripserit.
          

            24.
            Verum qui penitus enodare cicatricem omnem desiderat quaestionis, 
ad eumdem confugiat Apostolum: Omne, inquit, quodcumque facitis in verbo 
aut in facto in nomine Domini nostri Jesu Christi, gratias agentes Deo 
Patri per ipsum. Omnia ergo dicta nostra factaque referamus ad Christum, 
qui vitam fecit ex morte, et lucem creavit ex tenebris. Namque ut corpus 
aegrotum nunc calidioribus
-----------------------------------------------------------
fovetur, nunc frigidioribus temperatur; remediorumque mutatio, si juxta 
praeceptum fiat medici, salutaris est: si contra mandatum usurpetur, languoris 
augmentum est; ita medico nostro quidquid penditur Christo, remedium est: 
quidquid usurpatur, incommodum.
          

            25.
            Debet igitur bene consciae mentis esse laetitia, non inconditis 
comessationibus, non nuptialibus excitata symphoniis; ibi enim intuta verecundia, 
illecebra suspecta est, ubi comes deliciarum est extrema saltatio. Ab hac 
virgines Dei procul esse desidero. Nemo enim, ut dixit quidam saecularium 
doctor, saltat sobrius, nisi insanit. Quod si juxta sapientiam saecularem, 
saltationis aut temulentia auctor est, aut amentia; quid divinarum Scripturarum 
cautum putamus
-----------------------------------------------------------
exemplis cum Joannes praenuntius Christi, saltatricis optione jugulatus, 
exemplo sit plus nocuisse saltationis illecebram, quam sacrilegi furoris 
amentiam? 181
          
        


          CAPUT VI.
Mentione sancti Praecursoris inductus, omnia caedis ejus adjuncta quam 
eloquentissime describit et amplificat, ut a saltatione impiorumque conviviis 
deterreat.

            26.
            Et quoniam talis viri non strictim praetereunda est recordatio, 
interest ut quis, et a quibus, et quam ob causam, quomodo, et quo tempore 
sit occisus, advertere debeamus. Ab adulteris justus occiditur, et a reis 
in judicem capitalis sceleris poena
-----------------------------------------------------------
convertitur. Deinde praemium saltatricis mors est prophetae. Postremo (quod 
etiam omnes barbari horrere consueverunt) inter epulas atque convivia consummandae 
crudelitatis profertur edictum: et a convivio ad carcerem, de carcere ad 
convivium feralis flagitii circumfortur obsequium. Quanta in uno facinore 
sunt crimina!
-----------------------------------------------------------

          

            27.
            Exstruitur regifico luxu ferale convivium, et explorato quando 
major solito turba convenerit, reginae filia intimis mandata secretis, 
in conspectu virorum saltatura producitur. Quid enim potuit de adultera 
discere, nisi damnum pudoris? An quidquam est tam pronum ad libidines, 
quam inconditis motibus ea quae vel natura abscondit, vel disciplina velavit, 
membrorum operta nudare, ludere oculis, rotare cervicem, comam spargere? 
Merito inde in injuriam divinitatis proceditur. Quid enim ibi verecundiae 
potest esse, ubi saltatur, strepitur, concrepatur?
          

            28.
            Tunc rex, inquit, delectatus, dixit puellae, ut peteret a rege 
quod vellet. Deinde juravit quod vel dimidium regni, si petisset, concederet.
-----------------------------------------------------------
Vide quemadmodum saeculares ipsi de saecularibus suis judicant potestatibus, 
ut pro saltatione etiam regna donentur. Puella autem admonita a matre sua, 
poposcit afferri sibi in disco caput Joannis. Quod dicit: Rex contristatus 
est; non poenitentia regis, sed confessio iniquitatis est: quam divinae 
habet consuetudo sententiae, ut qui gesserunt impia, ipsi propria confessione 
se damnent. Sed propter discumbentes, inquit. Quid indignius quam ut homicidium 
fieri juberet, ne discumbentibus displiceret? Et propter jus, inquit, jurandum. 
O religionem novam! Tolerabilius pejerasset. Unde non immerito Dominus 
in Evangelio jubet non esse jurandum, ne sit causa perjurii; ne sit necessitas 
delinquendi. Itaque ne jusjurandum violaretur, percutitur
-----------------------------------------------------------
innocens. Quid prius horrescam nescio. Tolerabiliora perjuria, quam 
sacramenta sunt tyrannorum. 182
          

            29.
            Quis non cum e convivio ad carcerem cursare videret, putaret 
prophetam jussum esse dimitti? Quis, inquam, cum audisset natalem esse 
Herodis, solemne convivium, puellae optionem eligendi quod vellet datam, 
missum ad Joannis absolutionem non arbitraretur? Quid crudelitati cum deliciis? 
quid cum funeribus voluptati? Rapitur ad poenam propheta convivali tempore, 
convivali praecepto, quo non cuperet vel absolvi: perimitur gladio, caput 
ejus affertur in disco. Hoc crudelitati ferculum debebatur, quo insatiata 
epulis feritas vesceretur.
          

            30.

-----------------------------------------------------------
Intuere, rex acerbissime, tuo spectacula digna convivio. Porrige dexteram, 
ne quid saevitiae tuae desit; ut inter digitos tuos rivi defluant sancti 
cruoris. Et quoniam non exsaturari epulis fames, non restingui poculis 
potuit inauditae saevitiae sitis; bibe sanguinem scaturientibus adhuc venis 
exsecti capitis profluentem. Cerne oculos in ipsa morte
-----------------------------------------------------------
sceleris tui testes, adversantes conspectum deliciarum. Clauduntur lumina 
non tam mortis necessitate, quam horrore luxuriae. Os aureum illud exsangue, 
cujus sententiam ferre non poteras, conticescit, et adhuc times. Lingua 
tamen, quae solet etiam post mortem officium servare viventis, palpitante 
licet motu, damnabat incestum. Portatur hoc caput ad Herodiadem: laetatur, 
exsultat, quasi crimen evaserit; quia judicem trucidavit.
          

            31.
            Quid dicitis vos, sanctae feminae? Videtis quid docere, quid 
etiam dedocere filias debeatis? Saltat, sed adulterae filia. Quae vero 
pudica, quae casta est, filias suas religionem doceat, non saltationem. 
Vos autem, graves et prudentes viri, discite detestabilium hominum epulas 
vitare. Si talia sunt
-----------------------------------------------------------
convivia, qualia judicia perfidorum?
          
        


          CAPUT VII.
Quaerenti Marcellinae quid sentiendum de illis, qui ne in persecutorum 
manus deveniant, sibi vim inferunt, respondet; eoque Pelagiae virginis, 
nec non ejusdem matris ac sororum exemplum oculis subjicit, singulari elegantia 
descriptum: quibus beatae Sotheris ex qua ipse cum Marcellina ducebant 
originem, martyrium adjicit.

            32.
            Jam ad finem orationis velapandenti bene suggeris, soror sancta, 
quid de earum meritis existimandum sit, quae se praecipitavere ex alto, 
vel in fluvium demerserunt, ne persecutorum inciderent manus; cum Scriptura 
divina vim sibi Christianam
-----------------------------------------------------------
prohibeat inferre. Et quidem 183 de virginibus in necessitate custodiae 
constitutis enodem habemus assertionem, cum martyrii exstet exemplum.
          

            33.
            Sancta Pelagia apud Antiochiam quondam fuit, annorum fere quindecim, 
soror virginum, et ipsa virgo. Haec primo domi classico persecutionis inclusa, 
cum se a praedonibus fidei vel pudoris circumsideri videret, absente matre 
et sororibus, vacua praesidio, sed Deo plenior: Quid agimus, inquit, nisi 
prospicias, captiva virginitatis? Et votum
-----------------------------------------------------------
est, et metus est mori; quia mors non excipitur, sed adsciscitur. Moriamur 
si licet, vel si nolunt licere, moriamur. Deus remedio non offenditur, 
et facinus fides ablevat. Certe si vim ipsam nominis cogitemus, quae vis 
voluntaria? Illa magis est vis, mori velle, nec posse. Nec difficultatem 
veremur. Quis enim est qui vult mori, et non possit; cum sint ad mortem 
tam proclives viae? Jam enim sacrilegas aras praecipitata subvertam, et 
accensos focos cruore restinguam. Non timeo ne dextera deficiens non peragat 
ictum, ne pectus se dolore subducat. Nullum peccatum carni relinquam. Non 
verebor, ne desit gladius. Possumus mori nostris armis, possumus mori sine 
carnificis beneficio, matris in gremio.
-----------------------------------------------------------

          

            34.
            Fertur ornasse caput, nuptialem induisse vestem; ut non ad 
mortem ire diceres, sed ad sponsum. Ast ubi detestandi persecutores ereptam 
sibi viderunt praedam pudoris, matrem et sorores coeperunt quaerere. Verum 
illae spiritali volatu jam campum castitatis tenebant, cum subito hinc 
persecutoribus imminentibus, inde torrente fluvio exclusae a fuga, inclusae 
ad coronam: Quid veremur, inquiunt? Ecce aqua, quis nos baptizari prohibet? 
Et hoc baptisma est, quo peccata donantur, regna quaeruntur. Et hoc baptisma 
est, post quod nemo delinquit. Excipiat nos aqua, quae regenerare consuevit. 
Excipiat nos aqua, quae virgines facit. Excipiat nos aqua, quae coelum 
aperit, infirmos tegit, mortem abscondit, martyres reddit.
-----------------------------------------------------------
Te, rerum conditor, precamur, Deus, ne exanimata spiritu corpora vel unda 
dispergat; ne mors separet funera, quarum vitam non separavit affectus: 
sed sit una constantia, una mors, una etiam sepultura. 184
          

            35.
            Haec effatae, et suspenso paululum incinctum sinu, quo pudorem 
tegerent, nec gressum impedirent, consertis manibus tamquam choros ducerent, 
in medium progrediuntur alveum; ubi unda torrentior, ubi profundum abruptius, 
illo vestigium dirigentes. Nulla pedem retulit, nulla suspendit incessum,
-----------------------------------------------------------
nulla tentavit ubi gressum figeret: anxiae cum terra occurreret, offensae 
vado, laetae profundo. Videres piam matrem stringentem nodo manus, gaudere 
de pignore, timere de casu, ne sibi filias vel fluctus auferret. Has tibi, 
inquit, hostias, Christe, immolo praesules castitatis, duces itineris, 
comites passionis.
          

            36.
            Sed quis jure miretur tantam viventibus fuisse constantiam, 
cum etiam defunctae immobilem stationem corporum vindicaverint? Non cadaver 
unda nudavit, non rapidi cursus fluminis volutarunt. Quin etiam sancta 
mater licet sensu carens, pietatis tamen adhuc servabat amplexum: et religiosum 
quem strinxerat, nodum nec in morte laxabat; ut quae religioni debitum 
solverat, pietate haerede
-----------------------------------------------------------
moreretur. Nam quas ad martyrium junxerat, usque ad tumulum vindicabat.
          

            37.
            Sed quid alienigenis apud te, soror, utor exemplis, quam haereditariae 
castitatis inspirata
-----------------------------------------------------------
successio parentis infusione martyris erudivit? Unde enim didicisti, quae 
non habuisti unde disceres, constituta in agro, nulla socia virgine, nullo 
informata doctore? Non ergo discipulam, quod fieri sine magisterio non 
potest, sed haeredem virtutis egisti.
          

            38.
            Qui enim fieri posset ut sancta Sotheris tibi non esset mentis 
auctor, cui auctor est generis? Quae persecutionis aetate, servilibus quoque 
contumeliis ad fastigium passionis evecta, etiam vultum ipsum qui inter 
cruciatus totius corporis liber esse consuevit injuriae, et spectare potius 
tormenta quam perpeti, carnifici dedit: tam fortis et patiens, ut cum teneras 
poenae offerret genas, prius carnifex caedendo defecerit, quam martyr injuriae 
cederet.
-----------------------------------------------------------
Non vultum inflexit, non ora convertit: non gemitum, non lacrymam dedit. 
Denique cum caetera poenarum genera vicisset, gladium quem quaerebat, invenit.
          
        
      

  