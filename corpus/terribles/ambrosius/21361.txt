######################################################################

 	

        De Noe et Arca


------------------------------------------------------------


          227 


          CAPUT I.
Noe virum justum, qui ad renovandum semen hominum relictus fuit, omnium 
imitationi proponendum esse; ut et nos ab omni istius mundi sollicitudine, 
atque operibus iniquitatis requiescamus.
-----------------------------------------------------------

          
              1.
            Noe sancti adorimur vitam, mores, gesta, altitudinem
-----------------------------------------------------------
quoque mentis explanare, si possumus. Nam cum ipsa prophetiadixerit 
nihil difficilius quam hominis interiora comprehendere, quanto magis difficile 
viri justi mentem cognoscere? Etenim quem Dominus Deus ad renovandum semen 
hominum reservavit, ut esset justitiae
-----------------------------------------------------------
seminarium; dignum est, ut nos quoque describamus eum ad imitationem omnium, 
et requiescamus in eo ab omni istius mundi sollicitudine, quam quotidie 
diversis exagitationibus sustinemus. Pudet filiis supervivere, taedet cum 
tot adversa audiamus charissimorum, lucem hanc carpere: ipsarum Ecclesiarum 
diversos fluctus tempestatesque vel praesentes subire, vel animo recipere, 
quis tam fortis ut patienter ferat? Et ideo nobis quoque affectanda haec 
requies fuit; ut dum Noe sanctum majore intentione consideramus, reficiamur 
et nos, sicut omne genus in illo requievit ab operibus suis atque moestitia.
          

            2.
            Unde et Noe dicitur, quod Latine dicitur justus vel requies. 
Denique et parentes ejus dixerunt: Quia hic faciet nos requiescere ab operibus, 
et a tristitia,
-----------------------------------------------------------
et a terra cui maledixit Dominus Deus. Quod utique si ad ea quae facta 
sunt referendum putes, cum diluvium sub eo factum sit, non requies hominibus, 
sed interitus videatur illatus; nec remissio malorum, sed cumulus miseriarum. 
Verum si justi viri mentem consideres, advertas justitiam solam esse, quae 
aliis potius 228 nata est, quam sibi; non quod sibi utile est quaerat, 
sed quod omnibus: haec nos requiescere facit ab operibus iniquitatis, haec 
revocat a tristitia; quia dum ea quae justa sunt gerimus, nihil timemus 
purae conscientiae securitate, non dolemus gravem dolorem. Nihil enim est 
quod majoris doloris sit, quam culpae reatus. Requiescamus etiam ab omni 
cura terrenae conversationis, quae corpus nostrum atque animam frequentibus 
vexat
-----------------------------------------------------------
doloribus, vitamque atterit.
          
        


          CAPUT II.
Quid nomina filiorum Noe significent; quidve ordo quo illa recensentur? 
Id exemplo instructae aciei, ac naturae ipsius instituto exponitur. Denique 
cur in declarandis eorum generationibus invertatur ordo, fuse declaratur.

            3.
            Huic vero tres filii nati, Sem, Cham, Japhet. Quae nomina significant 
bonum, et malum, et indifferens, ut et naturae gratia bonitatem habuisse, 
et malorum tentamenta ei nequaquam defuisse, et indifferentibus, hoc est, 
velut supellectili virtutum abundasse videatur. Qua ratione autem malum 
in medio posuerit, ratio evidens est; quia naturae bonum
-----------------------------------------------------------
omnibus inest: nec quasi naufragos in lucem projicit, sed suffulsit et 
viribus; ut non opprimantur tentamentis malitiae, nec tamquam invalidi 
succumbant: sed munit et vestit velut quibusdam tegumentis indifferentibus, 
quae sunt salus, valetudo bona, pulchritudo, impigritia, divitiae, gloria, 
generis claritudo; ut ea dote muniti tueantur bonitatem naturae, et malum 
illud inciudant, ne possit nocere, et quasi clausum strangulent.
          

            4.
            Nonne cernimus velut aciem quamdam virtutum
-----------------------------------------------------------
ordinatam in praelium; ut inferiores in medio sint, dextera laevaque velut 
in cornibus validiores, per quos tota acies robur accipiat? Unde et quidam 
poeta Graecus ait: κακούς δ' ἐς 229 μέσσον ἔλασσεν (Homer., Iliad. Δ), 
hoc est, malos autem in medium inseruit. Ita ergo et natura quasi bonus 
dux, imperante Deo, quae nos ad hujus mundi praelia generare noverit; quae 
bona habet, primo ordine constituit; quae officiant, secundo; quae adjuvent, 
tertio: ut tamquam in medio inclusus hostis, geminatis quocumque se contulerit, 
opprimatur viribus; ne singulae eorum velut aequatis fatigentur praeliis, 
et evadendi de angustiis naturalibus, ac serpendi latius facultatem haberet.
          

            5.
            Sed quia ubi generantur, hic ordo est: ubi
-----------------------------------------------------------
autem generant, Japheth primo loco scribitur, tertio Cham; ideo ne contraria 
nos posterioribus dixisse quis arbitretur, etiam illius loci explananda 
ratio est. Bonum quidem quod velut in quadam naturae nobilitate est, praecedit: 
malum autem sequitur; sunt enim cogitationes mentis contrariae, quae utique 
oriuntur postea. Haec quamdiu velut intus clausa sunt, nec tamquam in herbis 
germinant, quodam sinu bonae mentis foventur, ne prodeant. Nam quamdiu 
in voluntate est malum, non in ἐντελεχείᾳ, hoc est, in opere atque effectu, 
bonitas mentis gubernatoris velut aurigae modo cohibet vel refrenat malitiam 
tentantem prorumpere: cum vero efferbuerit, atque in ulcus eruperit, ne 
possit latius serpere, et finitima contaminare; tunc justa succedit
-----------------------------------------------------------
providentia, ne illud indifferens quod vulgo secundum bonum dicunt, velut 
loco cedat, cum jam ferventi malo non possit resistere. Itaque ne latius 
fundat virus noxium, et plurimas inficiat generando corruptiones, illud 
primum bonum quod natura bonum est, dum locum mutat, ordinem mutat; ut 
quasi laboranti cornui opem ferat, et eam partem aciei suscipiat quae plus 
laborat; virtus enim bellatoris difficilioribus locis est necessaria; sicut 
etiam boni custodis praesentia ibi frequentior, ubi muri fragiliores. Ac 
ne qua pars sine defensore sit, dum illud bonum inclinatiora sustentat, 
tunc illud indifferens locum superiorem suscipit, velut deputante sibi 
eam partem perfectiori bono; nihil enim virtute perfectius. Indifferentia 
autem non habent robur
-----------------------------------------------------------
validae virtutis, sed ejus augent et diffundunt gratiam. Unde Japheth dictus 
est, quod latitudo significatur Latine.
          
        


          CAPUT III.
Secuturo diluvio universam generationem ideo abundasse filiorum procreatione; 
ut bona concessa divinae benignitati, eadem revocata ac poenas irrogatas 
nostrae iniquitati imputemus.

            6.
            Nec solum sanctus Noe abundavit filiorum
-----------------------------------------------------------
generatione; sed etiam universa se effudit quam maxime eo tempore generatio. 
Quod non otiosum videtur. Secuturo enim diluvio non debuit aestimari defuisse 
gratiam fecunditatis illi generationi, quam diluvia absorbuerunt: ut quod 
fuit humani generis abundantia, divinae deputetur gratiae; quod diluvium 
230 secutum est, nostris ascribatur iniquitatibus, qui peccatis nostris 
avertimus Domini misericordiam. Sic et in posterioribus invenies, quod 
secuturam Aegypti sterilitatem praecessit totidem annorum fecunditas. 
Principale est enim virtutis inchoare a beneficiis, et praeseminare gratiam. 
Unde et David ait: Misericordiam et judicium cantabo tibi, Domine. Praecedit 
beneficii gratia, sequitur censura sobriae disciplinae.
-----------------------------------------------------------
Divinum est igitur quod bona praemittuntur, nostrum quod mutantur.
          

            7.
            Ipse hoc declarat Deus dicens: Non permanebit spiritus meus 
in hominibus, quia carnes sunt. Spiritus sanctus spiritus sapientiae 
est, spiritus cognitionis. Habet ergo sapientiam, habet et disciplinam, 
sicut et de Beseleel qui sacrum tabernaculum divino oraculo jussus est 
facere, ait Scriptura: Quia repletus est spiritu prudentiae et disciplinae. 
Hic ergo spiritus datur hominibus, sed non permanet. Qua autem ratione 
non permanet, causa proditur, quia caro sunt. Carnis enim natura disciplinae 
repugnat, quia voluptati obtemperat. Denique de solo Domino Jesu scriptum 
est: Super quem videritis Spiritum descendentem de coelo, et manentem
-----------------------------------------------------------
super eum, hic est qui baptizat Spiritu sancto. In eo enim manebat, 
quem nulla corruptelae carnalis impedimenta revocabant, quominus incorruptae 
et impermixtae ordinem disciplinae teneret, cujus caro non vidit corruptionem.
          
        


          CAPUT IV.
Gigantibus qui vixerunt aetate Noe, similes esse homines cultui carnis 
suae studentes. Qui dicantur filii Dei; et quo pacto Deus dicatur irasci 
aut moveri: quare etiam irrationabilibus propter hominis peccatum deletis, 
Noe gratiam apud Deum invenerit.

            8.
            Gigantes autem erant in terra in diebus illis. Non poetarum 
more gigantes illos terrae filios
-----------------------------------------------------------
vult videri divinae Scripturae conditor: sed ex angelis et mulieribus generatos 
asserit, quos hoc appellat vocabulo, volens eorum exprimere corporis magnitudinem. 
Et consideremus, ne forte gigantum sint similes homines cultui studentes 
carnis suae, animae autem nullam curam habentes: sicut illi qui de terra 
secundum poeticam fabulam orti, mole corporis sui freti, feruntur habuisse 
contemptum superorum. An dispares aestimandi sunt qui cum ex anima constent 
et corpore, mentis vigorem quo nihil habet anima pretiosius, aversantur, 
et se carnis hujus imitatores velut maternae exhibent stoliditatis haeredes? 
Itaque in vanum laborant, coelum votis usurpantes superbis, et terrenis 
operibus incubantes, qui electione inferioris, et contemptu superioris
-----------------------------------------------------------
consortii, tamquam voluntariis obnoxii peccatis graviori condemnantur severitate.
          

            9.
            Plerumque Angelos filios Dei vocat Scriptura; 231 quia ex nullo 
homine generantur animae. Itaque viros fideles filios suos dicere non est 
aspernatus Deus. Sicut ergo viri probabilis vitae filii Dei vocantur: 
ita quorum carnalia sunt opera, hos filios dicimus carnis Scripturarum 
auctoritate. Dicit enim Johannes Evangelista: Quia quotquot Dominum 
Jesum receperunt, dedit eis potestatem filios Dei fieri, his qui credunt 
in nomine ejus, qui non ex sanguinibus, neque ex voluntate carnis, neque 
ex voluntate viri, sed ex Deo nati sunt. Ideo postea habes quia iratus 
Dominus est, quoniam quamvis cogitaret, hoc est
-----------------------------------------------------------
sciret, quia homo positus in terrae regione, carnem portans, sine peccato 
esse non possit (terra enim velut quidam tentationum locus est, caroque 
corruptelae illecebra) tamen cum haberent mentem rationis capacem virtutemque 
animae infusam corpori, sine consideratione aliqua in lapsum ruerunt, ex 
quo revocare se nollent. Neque enim Deus cogitat sicut homines, ut aliqua 
ei nova succedat sententia; neque irascitur quasi mutabilis: sed ideo haec 
leguntur, ut exprimatur peccatorum nostrorum acerbitas, quae divinam meruerit 
offensam; tamquam eo usque increverit culpa, ut etiam Deus qui naturaliter 
non movetur aut ira, aut odio, aut passione ulla, provocatus videatur ad 
iracundiam.
-----------------------------------------------------------

          

            10.
            Minitatus est praeterea quod deleret hominem: Ab homine, inquit, 
usque ad pecus, et a reptilibus usque ad volatilia coeli delebo. Quid 
laeserant irrationabilia? Sed quia propter hominem illa facta erant, eo 
utique deleto propter quem facta sunt, consequens erat ut etiam illa delerentur; 
quia non erat qui his uteretur. Sensu autem altiore illud manifestatur, 
quia homo mens est quae est rationis capax; homo enim definitur animal 
vivum, mortale, rationale. Principali igitur exstincto, etiam sensus omnis 
exstinguitur; eo quod nihil reliqui ad salutem supersit, cum salutis fundamentum 
virtus defecerit. Ad condemnationem autem caeterorum, et ad expressionem 
pietatis divinae dicitur Noe apud Deum gratiam invenisse. Simul ostenditur 
quod hominem
-----------------------------------------------------------
justum non obumbret aliorum offensio, quando ipse ad totius generis reservatur 
seminarium, qui non generationis nobilitate, sed justitiae et perfectionis 
merito laudatur. Probati enim viri genus virtutis prosapia est; quia sicut 
hominum genus homines, ita animarum genus virtutes sunt. Etenim familiae 
hominum splendore generis nobilitantur: animarum autem clarificatur gratia 
splendore virtutis. 232
          
        


          CAPUT V.
Terram iniquitate hominum fuisse corruptam; item omnis hominis tempus ante 
Dominum esse duplici modo intelligi: denique pro toto homine carnem sumi, 
cujus illecebris anima nostra corrumpitur.

            11.
            Corrupta est autem terra coram Deo, et impleta
-----------------------------------------------------------
est, inquit, iniquitate. Causa terrenae corruptelae manifesta est, 
eo quod iniquitas hominum terram corruperit. Unde et Dominus Deus ait: 
Tempus omnis hominis venit ante me, quia repleta est terra iniquitatibus 
suis. Tempus quidem omnium hominum in conspectu Dei, et in ejus voluntate 
est. Non enim, ut vulgo aiunt, fatale decretum alligatur: sed tamen specialiter 
hic dictum puto; quia in Evangelio Dominus redempturus hominum genus passione 
sui corporis, et emundaturus sanguine suo, sacramentoque baptismatis, ait: 
Pater, venit hora, clarifica Filium tuum, ut et Filius tuus clarificet 
te. Ergo quia in diluvio per arcam Noe servatae sunt reliquiae generis 
humani ad seminarium reparationis et renovationis futurae,
-----------------------------------------------------------
ideo praemisit hic: Tempus omnis hominis venit; quia repleta est terra 
iniquitatibus suis. Hoc in figura; in veritate autem ait: Reliquiae per 
dilectionem gratiae salvae factae sunt. Ideoque exclamat Apostolus 
dicens: Superabundavit peccatum, ut superabundaret et gratia.
          

            12.
            Corrupit, inquit, omnis caro viam suam. Carnem hic posuit 
pro homine terreno, in
-----------------------------------------------------------
quo carnis illecebra viam ejus corruperit. Qui si intellexisset quod munus 
accepisset a Deo, non utique passus esset, ut caro obstaret animae virtutibus. 
Itaque caro causa fuit corrumpendae etiam animae, quae velut origo et locus 
est quidam voluptatis, ex qua velut a fonte prorumpunt concupiscentiarum 
malarumque passionum flumina, lateque exundant. Quibus demergitur animae 
quoddam excusso gubernatore remigium, cum ipsa mens velut quibusdam tempestatibus 
et procellis victa loco suo cedit. Pulchre autem ait, quia homo viam naturae 
suae corrupit. Nam via sua in paradiso erat, in illo beatitudinum tramite, 
in illo virtutum flore, et in illa incorruptibili gratia, quam viam terrenis 
inquinavit vestigiis. Alii habent: Viam ipsius, hoc est, Dei. Hoc solet
-----------------------------------------------------------
verbo Domini declarare.
          
        


          CAPUT VI.
De constructione arcae, in qua humani corporis figura describitur; et cujus 
nidi singulas ejusdem corporis humani partes significant. Quomodo illae 
bitumine, ut firmiter sibi cohaereant, sint liniendae.

            13.
            Sed jam de ipsa Noe arca dicendum, quam si quis velit impensius 
considerare, inveniet in ejus aedificatione descriptam humani 233 figuram 
corporis. Quid est enim quod ait Deus: Fac igitur tibi arcam de lignis 
quadratis? Quadratum certe hoc appellamus, quod omnibus bene consistat 
partibus, et conveniat sibi. Itaque et Deus auctor nostri corporis, naturaeque 
fabricator astruitur, et
-----------------------------------------------------------
opus ipsum perfectum esse iis sermonibus significatur. Quadrata autem hominis 
membra esse evidens ratio, si consideres pectus hominis, consideres ventrem 
pari mensura longitudinis et latitudinis, nisi cum voluptatibus et epulis 
ventre distento mensura naturalis exceditur. Jam pedes, et manus, brachia, 
femora, et crura quadripartita quis non ipso visu advertat? Sunt autem 
pleraque eorum, et si non ejusdem longitudinis, aut latitudinis; tamen 
quae analogiam ita servent, ut in iis quoque congrua mensura ratioque concurrat: 
longitudo prolixior quam latitudo sit, latitudo quam altitudo. Et sicut 
ligni arcae trina distantia est; siquidem trecentorum cubitorum longitudinem, 
et quinquaginta cubitorum altitudinem, et triginta cubitorum altitudinem 
servandam esse praescripsit: ita et in nostro corpore summa est, et media,
-----------------------------------------------------------
et minima distantia. Summa secundum longitudinem, media secundum latitudinem, 
minima secundum altitudinem: totum tamen corpus attextum ex singulis membris 
quadratum videtur. Nam et in usu ita est, ut eos quadratos dicamus, quos 
nec enormes proceritate, et validos robusti qualitate corporis aestimamus.
-----------------------------------------------------------

          

            14.
            Quid etiam sibi vult quod ait: Nidos facies in arca, nequaquam 
silendum videtur. Naturaliter enim dictum arbitror, eo quod omne corpus 
nostrum attextum est sicut nidus; ut spiritus vitalis omnes partes viscerum 
penetret, atque de principali nostro fundat se per artus singulos. Nidi 
quidam sunt oculi nostri, quibus se visus inserit. Nidi sunt nostrarum 
sinus aurium, per quos auditus se infundit, et velut in foveam altam dejicit. 
Nidus est narium, qui ad se odorem attrahit. Nidus est quartus major caeteris 
hiatus oris, in quo nutritur, donec adolescat sapor; et unde vox evolat. 
In quo latet lingua quae velut organum vocis, sonos ejus artifici suavitate 
modulatur; et cum sit ipsa irrationabilis, rationabilem vocem exprimit. 
Nidus est hemicranium.
-----------------------------------------------------------
Nidus est membrana illa quae cerebrum fovet, et intra cohibet. Nidi sunt 
viscera pulmonis et cordis. Spiritus quidem nostri, hoc est, ejus quem 
carpimus, et quo alimur in hac vita, nidus est pulmo: sanguinis autem et 
spiritus nidus est cor. Duo sunt enim ejus uteri: unus quo sanguinem velut 
quodam sinu suscipit, et transfundit in venas: alter quo rigatus ex illo 
superiori deducit in arterias jugi meatu. Ossa quoque validiora nidos habent. 
Sunt enim intus cavata, in quibus foraminibus est medulla. In visceribus 
ipsis mollioribus nidi cupiditatis aut doloris sunt. Et alia si quis consideret, 
etiam plures nidos inveniet in hac fabrica humani corporis. Unde puto et 
illum in Psalmo non solum mystice, sed etiam naturalitater dixisse: Etenim 
passer invenit sibi domum, et
-----------------------------------------------------------
turtur nidum, ubi reponat pullos 234 suos. Est enim jam in hoc corpore 
nidus pudicitiae, in quo erat nidus irrationabilis concupiscentiae. Sed 
ubi ante partus deformes nutriebat libido, ibi nunc decorae castitatis 
adolescit haereditas.
          

            15.
            Illinies, inquit, eam bitumine. Ex multis ossibus, nervisque, 
et caeteris aliis constat humanum corpus. Et foris igitur et intus apta 
compage connexum sibi adhaeret, et habitudine propria quam ἀφὴν Graeci 
dicunt, tenetur; ut intus clausus spiritus qui infunditur, vel spiritalis 
substantia quae intus operatur, veluti geminis constricta vinculis non 
evagetur: sed ad unitatem aptam et continentem, connexionemque validam 
cohibetur. Ideo bitumine constringi arca jubetur; est enim bitumen vehementis
-----------------------------------------------------------
ad constringendum naturae. Unde graece dicitur νάφθα, παρὰ τοῦ συνάπτειν, 
quod disjuncta connectat, nexuque constringat indissolubili, ita ut naturali 
unitate sibi credas convenire. Ob hanc causam intus et foris bitumine arca 
constringitur, ne connexio illa facile rumpatur.
          
        


          CAPUT VII.
Arca Noe cum arca foederis comparatur; cujus dimensionibus denotari ostenditur 
singulas humani corporis partes ad usum aliquem et decorem esse compositas.
-----------------------------------------------------------


            16.
            Alibi autem, hoc est, in Exodo etiam deauratur foris et intus 
arca illa, quae in sanctis est mundi intelligibilis imitatrix imago. 
Sicut enim pretiosius aurum bitumine: ita illa quae in sanctis est arca, 
quam ista praestantior. Denique hic simpliciter ligna posuit: ibi autem 
ligna quidem, sed imputribilia comprehendit, declarans merita sanctorum. 
Addidit etiam illic supportatoria immobilia esse, quod sanctorum statio 
stabilis et firma sit; quia vitae probabilis tramitem virtutis ductu secuti 
sunt, corruptelae declinantes consortia. Haec autem arca, utpote in diluvio, 
huc atque illuc motu impellebatur incerto; eo quod peccatorum status mobilis 
sit, et
-----------------------------------------------------------
vitae eorum quodam redundantium passionum diluvio corruptioni obnoxiae 
errore inconstanti vagentur.
          

            17.
            Nec illud praetereundum quod cum dixisset: Et facies arcam 
trecentorum cubitorum longitudine, et quinquaginta cubitorum latitudine, 
et triginta cubitorum altitudine, addidit: Colligens facies arcam, et in 
cubito consummabis eam a summo: ut reliquo corpori mensurae sibi convenientis 
ad gratiam decore quadraret caput hominis, et tamquam regale arcae adjungeret, 
ex quo cum sensus omnes ad caeteras partes corporis transfunderentur; tum 
maxime oculi, velut speculatores et custodes naturae appositi providentia, 
prope totum orbis nostri statum desuper contuerentur. Ipsaque mens illic 
locata secundum plurimorum sententiam, et maxime Salomonis
-----------------------------------------------------------
qui ait: Oculi sapientis in capite ejus: quasi in aula imperiali virtutum 
concilium sibi contrahat, quo stipata comitatu et ipsa munitior sit, et 
tamquam ex edito quodam loco tuendi totius corporis regimen impertiat, 
responsa proferat, 235 per quem possimus nos ipsos non solum retro respicere, 
nec solum quod ante pedes est videre, sed etiam coeli ipsius secreta profundo 
obtutu spectare sapientiae. Ibi igitur summa nostrae salutis, ibi gratia. 
Inde custodia, inde etiam pulchritudo toti corpori acquiritur, quae primum 
in vultu vernat. Decet enim praestantiorem esse aulae regalis nitorem, 
in qua sicut visus major, ita splendor est.
          

            18.
            Namque si spectes singula quae in hominis forma ad usum aliquem 
composita videntur, ut oculi
-----------------------------------------------------------
ad videndum, aures ad audiendum, nares ad odorandum, os ad loquendum, ita 
usus ministrant, ut praestent decorem. Quam deformes sunt vultus caecorum! 
Et quid mirum si vultus hominis absque oculis deformis est, quando ipsum 
coelum sine sole non habet suum decorem? Tristes sine sole dies ducimus, 
noctes sine luna non placent; ipsi enim sunt quidam mundi oculi. Detrahe 
stellarum lumina, et quaedam est in coelo ipso caecitatis deformitas. Pili 
ipsi qui
-----------------------------------------------------------
orbem oculorum praetexunt, et velut quamdam aciem praetendunt, ne sorde 
aliqua vel pulveris caligine pupilla laedatur; et ipsi excipiunt si quid 
fuerit illatum quod oculum possit laedere. Si lippitudine intercidant, 
quam dedecet, si palpebra contractior fuerit, si radantur supercilia quae 
praetiosorum monilium specie velut intexta gemmis refulgent!
          

            19.
            Aurium quoque ut necessarius usus, ita decora species: quas 
si quis truncaverit, toti vultui infert deformitatem. In quibus ita elaboravit 
opus suum natura; ut ipsi anfractus cavernarum mira providentia sinuati, 
plurimum utilitatis afferant, ne repente feriat secreta capitis sonus. 
Denique saepe multos improviso clangore consternari videmus, et attonitos 
aut vocis alicujus aut tumultus sono expavescere.
-----------------------------------------------------------
Sordes ipsae quae inter eosdem gignuntur anfractus, velut quodam glutino 
auditum ligant. Simul si vehementior pulsus fuerit alicujus sonus, infringitur 
ac retardatur, ut praenuntiatus potius mulceat, quam improvisus interna 
concutiat. Vermiculi quoque si aurem penetrare tentaverint, quodam sordium 
visco tenentur.
          

            20.
            Nares simae contra naturam videntur: jam si incisae fuerint, 
quomodo potest vita subsistere, sublato spirandi meatu; quemadmodum pecudis 
magis facies, quam vultus hominis aestimatur?
          

            21.
            Capilli capitis quam grato amictu caput vestiunt, velut quidam 
aulae regiae stipatores; ne cerebrum aura laedat, aut imber feriat, aut 
sol adurat. Quos ita tamen dedit natura, ut pro sexu aut prolixiores
-----------------------------------------------------------
placeant, aut recisi; et pro aetate, aut plerumque pro temporis et anni 
qualitate. In senibus grata canities, in pueris prodigiosa: delectat tonderi 
aestate pressius, hyeme indulgentius: mulieribus ornamento est coma, dedecori 
est viris. Denique Apostolus evidentius expressit hoc dicens: Nam ipse 
natura docet vos quod vir quidem si comam nutriat, ignominia est illi: 
mulier vero si capillos habeat, gloria est illi. 236
          

            22.
            Quid de ipsa regia loquar, per quam aulici sermones prodeunt, 
quidam mentis nostrae indices, animique internuntii? Quid de ipso dentium 
ordine, qui cum suo opere toti quidem corpori vires ministrent, tum etiam 
modulatores sunt vocis ipsius? De quibus si qui ceciderint, vox claudicat.
          

            23.

-----------------------------------------------------------
Haec de capite prolixius diximus; quia oportuit sensus omnes in summo locari, 
unde omnia per reliquas partes officia dividerentur. Capiti autem nostro 
a tergo cervix proxima, dextera laevaque brachia sunt, quae arcem imperialem 
tamquam fida tuentur custodia. Denique haec in nobis validiora quae propiora 
capiti, haec praestantiora. Pectus quoque velut quoddam sacrarium sapientiae, 
et stomachus velut quidam testis, ut medici aiunt, et conscius secretorum
-----------------------------------------------------------
capitis, compassionisque consors, cui sua omnia vel salubria, vel adversa 
transfundat. Latera, naticae, femora, et crura mensurae latitudinem ipsa 
specie significant; pedumque gressus qui etsi exiliores videntur, fiunt 
tamen latiores cum incedimus.
          



          CAPUT VIII.
Per ostium e transverso in arca positum decenter exprimi partem corporis 
ignobiliorem; cui ex Apostolo honorem abundantiorem circumdamus. Hoc ipsum 
cum Ecclesiae membris, tum eidem Ecclesiae ac Synagogae accommodatur.

            24.
            Pulchre autem addidit: Ostium ex adverso facies, eam partem 
declarans corporis per quam cibos egerere consuevimus; ut quae putamus
-----------------------------------------------------------
ignobiliora esse corporis, his honorem abundantiorem circumdaret. Quod 
multo gratius Scriptura expressit quam Socrates in libro Platonis dixisse 
legitur. Nam cum istud in Moysi scriptis sive ipse Socrates, sive Plato 
qui in Aegypto fuit, potuerit, vel legere, vel ab aliis percipere qui legerant; 
decoro motus invento ostium sibi apertum putavit, ut operatoris nostri 
consilium praedicaret: laudans eo quod id potissimum decori convenerit, 
ut ductus quosdam vel exitus cuniculorum nostrorum a tergo averteret; ne 
in purgationibus ventris conspectus noster offenderetur. At vero Apostolus: 
Quae videntur, inquit, membra corporis infirmiora esse, necessaria sunt, 
uno ac simplici verbo descriptiones Philosophiae supergressus; et quae 
putamus ignobiliora
-----------------------------------------------------------
esse membra corporis, his honorem abundantiorem circumdamus; et quae inhonesta 
sunt nostra, honestatem abundantiorem habent. Sobrietatis enim nostrae 
et temperantiae indicium praecipue illic cognoscitur. Helluones enim aut 
distenduntur cruditate usque ad periculum, aut plerumque solvuntur visceribus 
exinanitis.
          

            25.
            Quod pulchre etiam ad Ecclesiae membra Apostolus retulit. 
Quae enim inhonesta sunt nostra ac superflua, nisi luxuria, nisi lascivia? 
Quibus si quis juventae irretitus tempore, cum ad maturiorem aetatem processerit, 
veniat ad baptismum, renuntiet superioribus, moresque priores exuat, peccata 
deponat, consepeliatur cum 237 Domino Jesu Christo, crucifigatur ei mundus, 
et
-----------------------------------------------------------
ipse mundo; nonne is peccatorum remissione donatus, abundantiorem honestatem, 
quam ille catechumenus, cujus vita innocentior, habere aestimatur? Et ut 
Apostoli ipsius exemplo utamur, Judaeus erat, persecutor erat: vocatus 
ad gratiam Christi, coepit esse Apostolus. Et quia plus ei dimissum est, 
plus coepit diligere, abundantius caeteris apostolis laborare, vas electionis 
factus, doctor gentium missus. Nonne etiam apostolorum ipsorum plurimis 
uberiorem
-----------------------------------------------------------
et honestiorem consecutus est gloriam, qui ante et inhonestus et ingloriosus 
fuit, cum persequeretur Ecclesiam Dei? Pauper iste debilis in Ecclesia 
ipse te redemit suis votis.
          

            26.
            Et ut majora aperiamus mysteria, quid tam ignobile quam gentilis 
populus? Pauper, ut pote qui nulla haberet eloquia Dei, debilis et utroque 
pede claudus, qui nec in legem, nec in Evangelium credidisset, vocatus 
tamen credidit ei, baptizatus accepit gratiam. Itaque quia plus ei dimissum 
est, plus diligit. Remansit Judaeorum populus, licet uno pede claudus: 
quamquam et in ipsa lege claudicet. Itaque ille qui gloriosissimus habebatur, 
amisit omnia, mirabilem consiliarium, et prudentem architectum, et sapientem 
auditorem. Iste qui ignobilis erat, adeptus omnia fidei titulo, tropaeo 
martyrum, Angelorum
-----------------------------------------------------------
gloriatur consortio. Ergo Plato quod potuit, sermonis nitorem adhibuit: 
Apostolus autem qui habebat Dei spiritum, revelavit mysterium. Satis dictum 
est de ostio; quoniam qui retro erant, priores facti sunt.
          
        


          CAPUT IX.
Per inferiora arcae nos edoceri ciborum receptacula minimi esse facienda; 
et hac occasione de intestinorum conformatione ac usu disputatur. Exoriri 
ex intemperantia diluvium, quodve adhibendum ei remedium sit, ostenditur.

            27.
            Nunc illud quaeremus, quid sit quod ait Dominus: Inferiora 
arcae bicamerata et tricamerata facies. Inferiora quidem dicendo, advertimus
-----------------------------------------------------------
quod pulchre nos sentire voluerit inferiori loco aestimanda ciborum receptacula, 
hoc est, ea viscera quae acceptum conficiunt cibum. Corruptibilis enim 
esca est: quod autem corruptibile non superioribus, sed inferioribus comparandum. 
Simul quia cibus deorsum fertur, cujus exigua portio viribus corporis, 
alimoniaeque proficit: reliqua vero pars alvo purganda deducitur; quia 
intestina sunt per quae descendunt ciborum superflua.
          

            28.
            Ita operator noster instituit, ut non extenta a stomaco ad 
imum, sed sinuata sint ac reflexa; quo vitae nostrae usus propagaretur. 
Nam si extenderentur intestina hominis quae suscipiunt et deducunt cibum, 
statim sine ulla pertransiret mora; et necesse esset jugiter esurire nos, 
jugiter epulari, aut deficiente alimentorum
-----------------------------------------------------------
substantia deficere illico. Nunc autem in illa intestinorum reflexione 
ac sinuatione bipartita ac tripartita adhaeret cibus et descendendo 238 
paulatim vires ministrat, succum infundit corpori, tenet satietatem, differt 
edendi appetentiam: nec subita effusio, nec repentina evacuatio est, nec 
inexplebilis appetentia est, nec insatiabilis epulandi libido. Primum ergo 
indigentia est, et fames: deinde ex his sequeretur edendi sine intermissione 
continuatio. Quid autem deformius, quam semper ventri studere, qui cum 
repletur, vacuandus est; cum vacuatur, replendus? Tertium quid superat, 
nisi mors inter ipsos cibos
-----------------------------------------------------------
epulasque permixta? Quomodo enim poterant diutius vitam procedere, simul 
edentes, et esurientes, et bibentes, sitientesque, et priusquam replerentur 
exinanientes omne quod sumpserant, statimque esurientes? Nunc autem dum 
paulatim descendit esca, famem et cruditatem naturalis temperat providentia. 
Primum enim in stomacho quem plerique ventrem appellant superiorem, cibus 
conficitur: deinde coquitur in jecore, atque eo digeritur vapore. Succus 
ejus dividitur certis viscerum portionibus, ex quo omne corpus valescit. 
Quod satis juniorum incrementa, senum testificatur perseverantia. Reliquum 
cibi in ventrem defluit. quem omnes ventrem appellamus sine adjectione, 
plerique dicunt ventrem inferiorem; ex quo fimus necesse est qui plenus 
jam corruptionis descenderat, egeratur per illud ex transverso ostium.
-----------------------------------------------------------

          

            29.
            Haec cum ita affabre naturali institutione ad Dei praeceptionem 
composita videantur; tamen si non edendi a nobis, agendique modus servetur, 
tamquam exuberantibus passionibus generatur diluvium, et quaedam totius 
labes corporis. Intemperantia enim accendit libidinem, cruditatem generat, 
corruptelam creat. Itaque aut duritia interna tenduntur, et quatiuntur 
doloribus, aut incocto ciborum humore et indigestionis asperitate interior 
quidam intestinorum amictus raditur; quia velut chartae specie geminus 
eorum amictus asseritur: unus exterior quem continuum aiunt periti, vel 
qui curiosius scrutati sunt, a summo ad imum directus: alius interior tamquam 
lateribus attextus; unde aiunt non totum solvi cum
-----------------------------------------------------------
raditur. Nam si continuus esset interior, immedicabilis ejus scissura foret, 
illic per moram adjunctionum adhaerere ciborum reliquias. Quae si adjunctiones 
solvantur, transire semesos cibos, et potus defluos, hoc est hominis diluvium.
          

            30.
            Unde mihi videtur per arcae hujus figuram voluisse Deum nos 
edocere, quemadmodum ab hoc speciali tuti simus diluvio. Corruptela enim 
diluvii causa est: ea ubi irrepserit, aperiuntur aquae, ebulliunt omnes 
fontes cupiditatum; ut totum corpus tanto et tam profundo vitiorum fluvio 
mergatur. Nihil est enim quod tam miserae servituti subjiciat hominem, 
quam libido, atque ejusmodi cupiditates quae jugo quodam criminum gravi 
deprimunt miseram conscientiam,
-----------------------------------------------------------
ut se nequeat attollere, utpote quae libertatem innocentiae amiserit. Maximum 
ergo in hoc diluvio est remedium, ut justum 239 praeferas, eumque mandati 
coelestis exsecutorem eligas. Quis est justus in nobis, nisi mentis vigor 
qui intra istam arcam includat omne animantium genus, quod est super terram? 
Cohibe orgo et tu omnes irrationabiles passiones tuas, omnesque sensus 
tuos menti subjice, animique imperiis assuesce. Evolare foras non sinas 
cupiditates tuas, exire in vulgus libidinem; et per rationabilem mentem 
poteris etiam irrationabilia tua, et immunda peccata ab omni periculo diluvii 
liberare.
          
        


          CAPUT X.
De tribus causis ob quas muta inanimantia per diluvium subjecta sint poenae, 
et quemadmodum sensus nostri peccato moriantur; ac Deus testamentum suum 
cum justo statuerit.
-----------------------------------------------------------


            31.
            Quaecumque, inquit, sunt in terra, morientur. Quid utique 
muta deliquerant animantia? qua causa subjecta sunt poenae, quae peccandi 
sensum non habent? Sed quemamodum in bello cum imperator ab hoste occiditur, 
commoritur ejus exercitus, atque omnis comminuitur virtus militaris: sic 
non discrepare a justitia visum est, cum interiret homo cui regalem quamdam 
Dominus Deus in omne animantium genus potestatem dedit, ut omnibus volatilibus,
-----------------------------------------------------------
feris, bestiis imperiali praeesset auctoritate, quod etiam pecudes, et 
quaecumque erant irrationabilia commorerentur animalia. Denique si quando 
est pestilentia, corrupto coeli tractu, prius ea quae sunt irrationabilia 
lues dira contaminat, et maxime canes, equos, boves; atque ea inficit quae 
cum hominibus conversari videntur: sic morbi vis etiam genus humanum implicat. 
Haec igitur prima causa, ut arbitror, justae assertionis.
          

            32.
            Secunda illa, quia nemo accusat naturam, cur reliqua corporis 
nostri membra moriantur solo capite sublato, cum multos videamus amputatis 
manibus et pedibus supervivere. Sed non eadem caeterorum membrorum est 
praerogativa, quae capitis; ideoque abscisso eo, unde sensus nostri in 
reliquum corpus
-----------------------------------------------------------
prodeunt, commoriuntur etiam omnia membra: nec in eo aut operatoris providentia 
deseritur, aut substantiae humanae fragilitas redarguitur. Similiter ergo 
nemo nunc arguat, quia caput et principale quoddam caeterorum animalium 
homo est, quo moriente non debet mirum videri, si caetera commoriantur 
animalia.
          

            33.
            Tertium illud est, quia rationis expertia non propter se, sed 
propter hominem generata sunt animalia; hominis enim causa esse praecepta 
sunt, ut eorum subjectione humana praestaret conditio. Denique gratiae 
hominis attribuit Propheta dicens: Omnia subjecisti sub pedibus, oves et 
boves universas, insuper et pecora campi, volucres coeli et pisces maris; 
quia propter ipsum illa omnia: alia propter utilitatem, alia delectationis 
gratia, alia voluptatis.
-----------------------------------------------------------
Consequens ergo erat, ut cum deleretur homo a facie terrae 240 propter 
quem facta sunt, etiam ipsa pari delerentur occasu. Haec secundum simplicem 
lectionis expositionem.
          

            34.
            Altior autem et profundior interpretatio illud attexit, quod 
ubi anima mole passionum curvatur gravi, et quasi diversarum cupiditatum 
mergitur aestu, terrenae omnes cogitationes et concupiscentiae in praeceps 
ruunt; quia peccator unusquisque quo graviora flagitia commiserit, eo fit 
insolentior. Namque usu atque exercitatione improbitas augetur, et
-----------------------------------------------------------
impunitate nutritur audacia. Recedit itaque ab omni respectu honestatis, 
et in eo terrena omnia moriuntur lethalis peccati acerbitate, quae vera 
et perpetua morte peccatorem deleat. Nemo enim gravius moritur, quam qui 
peccato vivit. Moriuntur in eo singulae passiones: moritur visus qui peccatum 
annuntiat, qui mulieri fallaci intendit, qui capitur alieni vultus decore, 
quem oculi meretricis ligaverint, quem aspectus illaqueaverit fornicariae. 
Annon videtur mori, qui sibi libidinis telum impresserit, qui spontaneus 
in foveam mortis irruerit? Moritur et auditus, cum refert crimina, cum 
sollicitantis adulteri sermonem annuntiat, cum inserit animis verba meretricis 
quae seducit juvenem multo blandimento sermonis; laqueis autem labiorum 
suorum illigat eum.
-----------------------------------------------------------
Moritur vox silentio, si non confiteatur Deo. Moritur multiloquio; quia 
scriptum est: Ex multiloquio non effugies peccatum. Moritur per iracundiam, 
cum praetergreditur mensuram ultionis. Omnis namque postremo sensus moritur, 
si minister sit iniquitatis.
          

            35.
            Et ideo quia terrena omnia moriuntur diluvio, solus autem justus 
in aeternum manet, ad ipsum dicitur: Statuam testamentum meum ad te; 
quia ipse divinae est haeres gratiae, ipse coelestis possessor haereditatis, 
beatissimorum consors bonorum. Et homines quidem cum moriuntur, patrimonium 
suum testamento transcribere solent; nec cedit haereditas, donec vivit 
testator: Deus autem cum sit sempiternus, transfundit justis divinae haereditatem
-----------------------------------------------------------
substantiae; et ipse non indigens donat sua sine ullo donationis dispendio, 
quem non gravant suorum consortes bonorum, magisque fruitur eo quo nos 
utimur. Denique Dominus Jesus pauper factus est, cum dives esset, ut nos 
illius inopia ditaremur: qui Testamentum utrumque suo consummavit sanguine; 
ut nos vitae suae cohaeredes, et mortis faceret haeredes, quo et vitae 
haberemus consortium, et mortis beneficium. Multum autem tribuit justo, 
dicendo: Statuam testamentum meum ad te; eo quod rationabilis et fidelis 
vir sit testamentum Dei. Ipse est enim haereditas, ipse possessio, in quo 
virtus divini testamenti est, in quo fructus judicii, in quo haereditas 
promissionis, de quo David dicit: Ecce haereditas Domini. filii merces 
fructus ventris. Sed jam
-----------------------------------------------------------
salva expositione profundioris mysterii ad reliqua pergamus. 241
          
        


          CAPUT XI.
Virum justum sibi ac suis saluti esse; licet nonnumquam studium relaxanti 
obrepat error. Non semper justum esse apud Deum qui justus sit apud homines. 
Denique mentem inter passiones quasi patrisfamilias obire officium.

            36.
            Intra, inquit, tu et omnis domus tua in arcam; quia te vidi 
justum coram me in generatione ista (Gen.
-----------------------------------------------------------
VI, 18). Manifeste fides propheticae sententiae etiam hoc astruitur loco, 
quia stultus sibi soli stultus est, sapiens autem sibi et plurimis sapit. 
Itaque Noe justi merito etiam domus ejus in diluvio servatur. Sic in mari 
navigantes, et in bello exercitus, si illis non desit gubernatoris peritia, 
istis imperatoris prudentia, a periculo tuti sunt aliena ope. Sed quia 
boni imperatoris bonus exercitus est; ideo etiam in eo laudem justi intelligimus 
non praeteriri, qui talem instituit domum suam, ut virtutis fulgeret consortio; 
meritoque invenit salutem cognatio. Nec repugnat, quia postea aut filius, 
aut uxor offendit. Dormiebat justus, cum erraret filius. Femina quoque 
utpote sexus fragilioris mole periculi turbata, quae totum orbem
-----------------------------------------------------------
divino incendio perire crederet, quid miraris si virum non potuit sequi, 
cum ipse justus ab angelis monitus vix evaserit? Quid autem mirum si homini 
obrepit error, aut se relaxat intentio? Argue ergo quia et justus inebriatus 
est. Sed haec loco suo reservanda arbitror.
          

            37.
            Nunc quod superest consideremus. Pulchre enim dixit: Quia vidi 
te justum coram me in generatione ista. Multi hominibus justi videntur, 
pauci Deo: aliter hominibus, aliter Deo. Hominibus secundum vitae speciem; 
Deo secundum puritatem animi, virtutis veritatem; homines quae foris sunt 
probant: Deus quae intus examinat. Perpense autem addidit: In generatione 
ista; ut neque superiores condemnaret, neque posteriores excluderet,
-----------------------------------------------------------
recteque diluvium factum astrueret interitu generationis ejus quae non 
haberet consortium aequitatis. Haec secundum litteram.
          

            38.
            Altior autem sensus provocat nos, ut hoc putemus vigorem mentis 
in anima esse, et animam in corpore, quod est paterfamilias in domo sua. 
Quod enim in anima mens, hoc anima in corpore. Si mens tuta est, tuta est 
domus, tuta anima: si anima incolumis, incolumis caro. Mens enim sobria 
passiones omnes cohibet, sensus gubernat, sermonem regit. Ideoque bene 
dicit Dominus justo, intra tu, hoc est, in teipsum intra, in tuam mentem, 
in tuae animae principale; ibi salus est, ibi gubernaculum; foris diluvium, 
foris periculum. Si autem intus fueris, et foris tutus es; quia ubi mens 
sui arbitra est, bonae
-----------------------------------------------------------
sunt cogitationes, bonae sunt exsecutiones. Si enim nihil vitii mentem 
obumbret, sincerae cogitationes sunt. Si studio sit castitas, cordi sit 
242 temperantia, nulla inardescit flamma libidinis, nulla ulcera proserpunt 
aegritudinis. Sobrietas enim mentis, medicina est corporis.
          
        


          CAPUT XII.
Septena animalia munda utriusque sexus et bina immunda in arcam induci, 
quod septimus numerus sacer ac plenus sit, secus vero secundus. In nobis 
septenarium quoddam femineum esse, sed ad virilem conditionem ab erudito 
viro promoveri. Postremo humanam naturam designari contrariorum capacem.
-----------------------------------------------------------


            39.
            Nunc consideremus qua ratione induci in arcam jubet a jumentis 
mundis septem et septem, masculum et feminam: ab immundis autem duo 
et duo, ut nutriatur semen in omnem terram. Et ut ego arbitror, inire mundam 
asserit hebdomadam; quia mundus et sacer septimus numerus. Nulli enim miscetur, 
nec ab alio generatur. Ideoque
-----------------------------------------------------------
virgo dicitur, quia nihil ex se generat; meritoque tamquam materni exsors 
immunisque partus, et muliebris copulae, etsi hebdomas femineo nuncupetur 
vocabulo, virilis habet sanctificationis gratiam: Omnis enim masculus adaperiens 
vulvam sanctus Domino vocabitur. Et in propheta habes: Effudit, et 
peperit masculum, id est, sanctum. Secundus autem numerus non est plenus, 
quia divisus. Quod autem non est plenum, vacuum habetur. Septimus autem 
numerus plenus, quia hebdomas, ut decas; et similis illius primi, quia 
facta est ad similitudinem illius qui est semper, a quo profluunt, et moventur 
quae sunt in omni genere virtutes. Haec naturalia.
          

            40.
            De moralibus autem ut dicamus, non est dubium
-----------------------------------------------------------
quod irrationabile animae nostrae in quinque sensus dividatur, et vocem, 
et generatorium, quae natura videntur esse feminea; quia sensus nostri 
in materialia et saecularia cito repunt. Unde claret eos mollioris naturae 
habere substantiam. Sed erudito et industrio viro munda omnia; quia sapientia 
exercitati viri et virtus firmamentum his virili transfundit judicio. Ergo 
prudentis et proposito gubernantis ex infirmioris sexus qualitate in fortiorem 
substantiam transferuntur. Valida enim sapientis et fixa sententia est; 
non mutabilis, ut stulti et insipientis qui consilio nutat incerto, ut 
improbi qui non quod verum et justum sit eligit, sed quod sibi commodum 
velit, scindit a vero, secernit a justo. Justitia enim
-----------------------------------------------------------
singulare est bonum, per se ipsa suo tanti spectatur pretio. Iniquitas 
vero velut dividua parit, nunc odio inflexa, nunc quaestu, et ea quae sunt 
dividenda confundit. Stultus enim ut luna mutatur, et versicolor, aut humorum 
varietate difformis animam suam in leprosi corporis speciem turpi contagione 
commaculat, salubres cogitationes noxiis saepe permiscens.
-----------------------------------------------------------

          

            41.
            Sed fortasse quia munda et immunda induci 243 in arcam praecipi 
cernis animantia, jure movere possit quia dixi honestis disceptationibus 
indecoras non esse miscendas. Nec ego abnuo irrationabilium quidem, mundorum 
tamen motuum aliqua esse semina et quasi principia in anima nostra, et 
eorum qui mundi non sint. Natura enim hominis contrariorum capax est, ut 
et malitiae in ea sit vis, et virtutis ingressus; meritoque in principio 
libri hujus qui est Genesis, per arboris speciem in paradisi medio legisti 
boni et mali scientiam. De quo ligno scientiae boni et mali praeceptum 
est non esse gustandum; eo quod mens nostra in qua est cognitio et disciplina, 
boni et mali recipit notionem. Itaque naturae opifex sicut ad propagandum, 
vel
-----------------------------------------------------------
etiam reparandum genus animantia reservavit, ut universae terrae animantium 
semine replerentur: ita etiam corporis nostri terrenam substantiam vacuam 
non putavit passionum hujusmodi tamquam immundorum animalium relinquendam, 
quae cum deliciis et luxurie tamquam vice diluvii ingurgitatur, memoratis 
fluctuat passionibus. Ubi autem sobrietate et continentia unusquisque inundantium 
evacuaverit diluvium passionum, et quamdam animae retexerit siccitatem, 
vivificare incipit suum corpus, et animae puritatem, cui regimen sapientia 
est.
          
        


          CAPUT XIII.
Cur ingresso Noe in arcam, post septem dies diluvium factum sit? Item cur 
Moyses dixerit illud quadraginta diebus et quadraginta noctibus duravisse; 
quave ratione quadraginta dies perseveraverit? Quo pacto in ipsa poenae 
comminatione divina misericordia eluceat. Post quae liberalis Noe obedientia 
consideratur.
-----------------------------------------------------------


            42.
            Illud quoque studio est quaerere, quae causa est cur postea 
quam ingressus est Noe in arcam, et induxit animantia, post septem dies 
diluvium factum sit. Non enim otiosum videtur, quod non aut plures, aut 
pauciores interpositi sunt dies, sed tot quot in constitutione mundi fuerunt. 
Sex enim diebus factus est mundus, septimo die requievit Deus ab operibus 
suis. Quo declaravit indicio ipsum esse auctorem mundi, atque diluvii. 
Mundum propter bonitatem suam condidit, diluvium fecit nostrorum
-----------------------------------------------------------
merito delictorum. Admoniti sunt igitur homines vel ex numero dierum quibus 
mundus est conditus, quod conditorem suum non lacrymis solum et precatione, 
sed correctione morum reconciliare debuerant. Ergo spatium dedit ad poenitentiam 
Dominus, magis volens ignoscere, quam punire; ut imminentis diluvii terrore 
suspensus, ad veniam cogeret postulandam; quo dum periculum futurae mortis 
horrescunt, impietati atque injustitiae renuntiarent.
-----------------------------------------------------------
Secundum est, ut hinc quoque Domini supra modum misericordis clementiam 
colligamus; quia multorum annorum offensionem a constitutione mundi in 
finem usque contractam, paucis diebus, si poenituisset 244 eos, voluit 
relaxare. Est enim Deus peccati immemor, virtutis remunerator, sicut ipse 
ait in propheta: Ego sum, ego sum qui deleo iniquitates, et memor non ero: 
tu autem memor esto. et judicemur: dic iniquitates tuas, ut justificeris. 
Cum enim adverterit veram animae refusam esse virtutem, tantum ei honoris 
adtribuit, ut non solum veniam superiorum indulgeat peccatorum, verum etiam 
gratiam et justificationem impertiat. Exspectavit ergo et septimo die, 
ipso quo ab operatione requievit; ut si venia posceretur, sequeretur
-----------------------------------------------------------
correctio, et ab indignatione requiesceret.
          

            43.
            Istud quoque curae fuit non praetermittere, eo quod diluvium 
factum dixerit, quadraginta diebus, et addiderit, quadraginta noctibus. 
Scimus enim diem dici quem sol terram illuminans signat; noctem quam circumfusae 
tenebrae a claritate disterminant; et plerumque a nobis ita diem significari 
ut noctem non comprehendamus, plerumque ut complectamur. Significantes 
enim mensem tringinta dierum, significamus et noctes. Unde cum satis fuisset 
Moysi dixisse diluvium fuisse quadraginta diebus, cur addiderit, et quadraginta 
noctibus, quaeritur. Et aliqui ita acceperunt qui ante nos fuerunt, ut 
et virorum et mulierum factus diluvio interitus demonstraretur, diem ad 
virum referentes qui
-----------------------------------------------------------
sit purior, similis lucis, noctem ad mulierem quae viro dormiente creata 
describitur: simulque quia vir prior quasi auctor, qui virtutem moveat 
mulieris, atque in partus excitet: actu ille clarior publico; ista obscurior, 
tamquam domesticis clausa parietibus et nocti proxima, secundo orta loco, 
et creationis suae formata jam costae viri debens gratiam, superiori quoque 
potioris obnoxia privilegio, et pariendi usu materialibus comparanda. Consonans 
autem in utroque numerus periculi, quia peccata etiam consonantia; meritoque 
non distant spatia temporum, quia non distant merita delictorum.
          

            44.
            Non mediocriter etiam scrutantur plerique qua ratione quadraginta 
dies diluvium fuerit. Et possumus dicere materialem numerum tristioribus,
-----------------------------------------------------------
hoc est delendae creaturae deputatum: hebdomadam autem constitutioni totius 
mundi, hoc est, laetioribus. Sed fortasse referatur, quid quod etiam lex 
quadraginta diebus lata est, tot dies observavit Moyses in monte Sina, 
et demoratus est, cum praescripta Legis acciperet? Recte ergo eodem numero 
declinandorum peccatorum praecepta tribuuntur, quo poenae culpa est persoluta; 
ut cognoscamus
-----------------------------------------------------------
quod de eodem vitae tempore debeat ex correctione laus comparari, quo potest 
punienda culpa committi. Unde nunc jam non poenae praescripti sunt dies 
quadraginta, sed vitae; ut hoc numero jejuniis et orationibus crebrioribus 
nostrorum levemus supplicia peccatorum, atque ad praescripta legis intenti, 
devotione ac fide nostrum corrigamus errorem. Itaque per Domini resurrectionem 
quadragesimus dies jam non habetur novissimus, sed primus; atque inde vita 
245 numeratur, ubi ante mortis numerus ad consummationem mundi et humani 
generis excidium computabatur.
          

            45.
            Et delebo, inquit Dominus, omnem resurrectionem carnis a facie 
terrae. O coelestium pulchritudo verborum, si quis se a decoro intellectu 
piae mentis
-----------------------------------------------------------
examinet! Indignatur Deus peccatis nostris, sed non obliviscitur pietatis. 
Minatur supplicium, sed non permittit excidium. Moderatur vindictam, revocat 
severitatem. Deleturum se dicit omnem carnem non a terra, sed a facie terrae. 
Florem decutit, redicem servat: sinit ut in profundo substantiae virtus 
maneat humanae, quae in superficie laboret, intus impassibilis perseveret, 
immunisque noxae ad eorum substitutionem qui non sint reatui obnoxii, reservetur. 
Pulchre autem posuit, Delebo, tamquam litterarum apices qui delentur sine 
fraude librorum, et sine imminutione tabularum. Atramentum deletur, sed 
lignum manet. Delentur elementa, ut scribantur plerumque meliora. Atramentum 
tollitur, substantia non exterminatur. Delebo, inquit, corruptelam carnis, 
ut scribam
-----------------------------------------------------------
incorruptionem. Delebo resurrectionem carnis a facie terrae, ut scribam 
in coelestibus resurgentes. Delebo de libro terrae, ut scribam in libro 
vitae. Deleantur, Domine meus, Domine, deleantur cito elementa ferri, ut 
scribantur elementa Christi. Aboleatur resurrectio terrena, ut coelestis 
gratia redundet. Veni, Moyses, praepara gremium, legem accipe, suscipe 
apices quos jam misericordia divina non deleat. Suscipe tabulas quas Dominus 
statuat in aeternum. Utinam ipse non frangas. Et ipsas mihi mea culpa sustulerat, 
nisi Dominus reddidisset. Jure quidem Moyses indignatus est, ne haberent 
divina privilegia, qui non deferrent obsequia. Sed puto quod non mihi eas, 
sed Judaeis fregeris. Fregisti Judaeis, recepisti mihi. Fractae sunt priores, 
ut posteriores manerent.
-----------------------------------------------------------
Fregisti eas in pectoribus Judaeorum. Quid enim proderat ut tabulas tenerent, 
quarum praescripta tenere non possent? Ecce secundas tabulas dicunt se 
tenere, sed non tenent. Dicunt se legere divina elementa, sed non legunt. 
Digito Dei scriptas esse tabulas Moyses dicit: illi digitum Dei non legunt, 
ferrum legunt. Atramentum vident, spiritum Dei non vident. Sed Ecclesia 
nescit atramentum, spiritum novit. Ideoque Paulus novit scribere non atramento,
-----------------------------------------------------------
sed spiritu Dei vivi. O sacrilegum ineptum populum Judaeorum! Homo 
spiritu Dei scribit, et homo sub lege nutritus, et illi volunt Deum atramento 
scripsisse, non spiritu.
          

            46.
            Ergo ut ad superiora redeamus, delet Deus resurrectionem carnis, 
tamquam apicum scriptionem: quo declaratur quod superfluam hominum nativitatem 
propter impietatem ejus deleverit specie litterarum: substantiam autem 
et conversationem generis servaret humani velut perpetuitate tabularum, 
ut ex ea semen reliquum pullularet. Cui sententiae convenire etiam 246 
illud videtur quod ait: Delebo, inquit, omnem resurrectionem carnis. Resurrectioni 
autem communi usu naturae contraria videtur esse purgatio; quia purgatione 
reciditur, et reprimitur resurrectionis
-----------------------------------------------------------
luxuria. Omne tamen quod purgatur, speciem amittit, substantiam suam servat, 
atque meliorat. Repressit igitur Dominus qui jam purgatione diluvii corporeum 
usum, conversationemque generationis ejus quae degeneraverat a decore naturae 
et accepti muneris, venustat. Haec secundum litteram. Quod autem ad altiorem 
pertinet sensum diluvii species typus est purgationis animae nostrae. Itaque 
cum mens nostra se a corporalibus mundi hujus illecebris quibus ante delectabatur, 
abluerit, bonis quoque cogitationibus veteris colluviem cupiditatis absterget, 
tamquam purioribus absorbens aquis turbidorum prius amaritudinem fluentorum.
          

            47.
            Et fecit, inquit, omnia Noe quae mandavit ei Dominus Deus. 
Justus mandata accepit,
-----------------------------------------------------------
servus imperia. Hic amici censetur loco qui fecerit quaecumque exsequenda 
susceperit: ille qui nutat obsequiis, oneri servitutis addicitur. Denique 
et dominus Jesus dicit in Evangelio: Vos amici mei estis, si feceritis 
quae praecipio vobis. Jam non dicam vos servos. Mandatur ergo ut amico, 
mandatur ut ei qui valida charitate, sobrio consilio ea quae mandata sunt, 
exsequatur. Nec fefellit Dominum judicium suum, implevit justus universa, 
non partem, sed universa quae mandata sunt ei; et ideo Scripturae divinae 
accepit testimonium. Nec superfluum putes quia simul posuit Dominum et 
Deum; nam et Deus in Domino, et Dominus in Deo: sed ut Patris et Filii 
intelligas commune praeceptum. Aliqui tamen ante nos sic interpretati sunt, 
eo quod
-----------------------------------------------------------
Dominum et Deum dicendo hoc loco, et vindicaturi et ignoscituri geminam 
expresserit potestatem: et qui hic vindicat prius in peccatores, ideo ante 
Dominum dixerit; quoniam vero postea, ut justi seminarium propagetur indulget, 
ideo Deum postea nominaverit. Denique facturus mundum Deus dicitur: In 
principio fecit Deus coelum et terram. Et dixit Deus, fiat lux.
          
        


          CAPUT XIV.
Diluvium verno tempore accidisse, ut magis eo cruciarentur homines; et 
sexcentesimo anno Noe, ut hominum interitus cum eorum creatione congrueret. 
Item per fontium abyssi, et cataractarum coeli ruptionem mentis atque corporis 
diluvium significari.
-----------------------------------------------------------


            48.
            Est etiam illa non perfunctoria consideratio, quod sexcentesimo 
anno Noe, mense secundo, vigesima et septima mensis fit diluvium. Secundum 
mensem verni esse temporis non ambigitur, quando augentur nascentia, ager 
parturit, terrarum pariter atque animantium fetura se fundit. Tunc ergo 
fecit diluvium, 247 quando dolor eorum major foret, qui in sua abundantia 
puniebantur, tunc ultio terribilior tamquam dicentis Dei: Ecce omnia secundum
-----------------------------------------------------------
liberalitatis divinae providentiae gratiam dives natura generavit, omnia 
in usum hominum germinavit terra fecundior, segetes spectantur, tritico 
et hordeo campi replentur, comae arborum venturi fructus floribus vestiuntur: 
non deest terra obsequiis suis, non bestiae desunt muneribus suis, quae 
solemnes solvuntur in partus, ut homini nihil desit: homo solus partibus 
suis deest, nescit auctorem suum a quo ei omnia ministrantur, negligit 
conditorem. Despicit homo remuneratorem suum, cum Deus opus suum non despexerit. 
Pereant cum homine omnia, propter quem nata sunt omnia. In suis divitiis 
consumatur homo, cum sua dote moriatur. Nihil ante hominem terra deliquerat, 
nullis erravit in fructibus: in homine solo se degenerasse cognoscit, spinas 
et tribulos
-----------------------------------------------------------
pro fructibus ferens. Quod solum munus admirabile est, principale mentis 
interiit. Cur igitur omnia illa servantur? Ideo non post collectos fructus 
infunditur aqua, ne beneficium magis quam diluvium terra sentiret. Denique 
verno apud Aegyptios tempore, sed mense diverso Nilus exundat, ut jaciendis 
seminibus terra mollescat, et blandiore sinu, clementiore gremio semina 
missa suscipiantur. Quod autem sexcentesimo Noe anno fit diluvium, illud 
videtur ostendere quia sexto die Adam creatus est. Idem numerus, hoc est, 
qui par dicitur, et in auctore et in reparatore servatur; quia fons sexagesimi 
et sexcentesimi sextus est numerus. Idem autem et primus et septimus mensis 
dicitur. Sed magis primum observare debemus; quod post diluvium verno tempore 
colendorum
-----------------------------------------------------------
cura reparetur agrorum, et placidi atque uberis soli incipiat fetura procedere. 
Quo significatur numquam Deum eo numero vel tempore interitum hominum fuisse 
facturum, quo fecit exordium; nisi immanibus delictis esset offensus. Simul 
veniam temporis et numeri ratio promittit; quod etiam iratus admoneatur 
tam praecedentibus causis beneficiorum
-----------------------------------------------------------
suorum, ut non penitus deleat eorum substantiam, quos ipse donavit.
          

            49.
            Et rupti sunt omnes fontes abyssi, et cataractae coeli apertae 
sunt. Vim diluvii convenienter Scriptura expressit, dicens coelum et 
terram pariter esse commota, e quibus elementis constat istius mundi omne 
principium. Undique ergo influentibus aquarum molibus conclusum genus hominum 
perurgetur. Haec secundum litteram. Quod autem ad altiorem pertinet sensum, 
coeli symbolo mens humana significatur, terrae autem appellatione corpus 
et sensus. Magna igitur naufragia, quando mentis pariter et corporis sensuumque 
omnium turbo et procella miscentur. Diligenter dicta pensemus. Plerumque 
fraus mentis et dolus suum exercent venenum,
-----------------------------------------------------------
sed tamen sobrietas corporis et continentia obumbrant mentis improbitatem. 
Frequenter incerto fidei atque opinionis suae mens lubrica 248 est, sed 
tamen caro deliciis et luxuria vacat, ut frugalitas errorem mentis excuset, 
sicut multi sunt haereticorum qui praetendere volunt corporis continentiam, 
ut assertionis suae fidem testimonio sobriae carnis acquirant: etsi sensu 
lubrici, tamen quo minus turpes, aliquanto excusabiliores habentur. Cum 
autem venena mentis, et contagia corporeae obscenitatis sensum omnem, vigoremque 
confundunt; atque animus incerto lubricus motu, malitiae fetidus atramento, 
crudelitatis furore succensus, etiam corporalibus flagitiis incitatur, 
avarus quoque affectus impatiens mediocrium facultatum, luxuriae cupiditate,
-----------------------------------------------------------
effundendique libidine praecipitatur in facinus appetendae salutis alienae; 
tunc magnum est diluvium omnibus pariter ingruentibus passionibus: tunc 
se insipientia, injustitia, temeritas, improbitas, perfidia de superiori 
parte tamquam cataractae mentis videntur effundere. Inde erumpunt de corporis 
fonte terreni libido, temulentia, luxuria, postremo diversorum criminum 
prolapsiones, quae penitus et corporis robur et vigorem mentis effeminant.
          
        


          CAPUT XV.
Per arcam a foris clausam et in aquis fluctuantem, corpus hominis corio 
tectum et variis motibus agitatum: per quindecim aquae cubitos queis montes 
superabantur, humanos sensus: denique per mortem omnis carnis, animae passionibus 
corruptae interitum adumbrari: superbos autem praecipue delendos cum justus 
interim exstinctis pravis motibus in corpore quasi incorporeus remaneat.
-----------------------------------------------------------


            50.
            Et clausit Dominus a foris arcam. Sermo manifestus est 
secundum litteram. Claudenda fuit arca, et tuto sepienda munimine; ne
-----------------------------------------------------------
eam vaga diluvii fluenta penetrarent. Altioris quoque sensus non incongrua 
interpretatio, si corpus humanum cui arca haec quae describitur, figuratur, 
septum corio judicemus a frigore aestuque defendi, quod artifex Deus ad 
omnium membrorum protectionem naturalibus vestivit exuviis, et quodam circonfuso 
induit operimento, ut neque frigore congelascat, nec aestivo calore solvatur.
          

            51.
            Exundavit igitur aqua, et levavit arcam, et ferebatur super 
summum aquarum. Non immerito exundavit aqua, quando coeli cataractae apertae 
sunt, et de terra rupti sunt fontes aquarum et flumina. Quod magna emphasi 
dictum est. Ubi enim eruptio, ibi irrevocabilis effusio sit necesse est; 
nec retineri facilis ingentium prolapsio fluentorum. Manifestum
-----------------------------------------------------------
est igitur quod scriptum est. Verum si altius spectandum putes, caro nostra 
diversis agitatur et freti modo fluctuat passionibus, quibus huc atque 
illuc tamquam super undas molestiarum suarum nunc fame, nunc siti, nunc 
cupiditate, nunc gaudio, nunc dolore jactatur.
          

            52.
            Illud quoque non praetermittendum arbitror, quia Scriptura 
non praeteriit, quantis numero 249 cubitis aqua super terram fuerit; quindecim 
enim cubitis super excelsos montes aquam fuisse dixit. Simplex itaque intellectus 
patet. Allegoria autem quinque sensus complectitur, qui sunt in corpore 
nostro velut excelsi montes, qui hanc carnem passionum obrumbrant, et plerumque 
incursantur bestiis, et exagitantur condensa et opaca eorum. Unde et Dominus 
per nationum credentium fidem veniens ad Ecclesiam suam, venit a Libano 
sicut
-----------------------------------------------------------
ait Habacuc propheta dicens: Dominus a Libano veniet, a monte umbroso et 
opaco. Ecclesia quoque venit a Libano, sicut habent Cantica Canticorum. 
Ita enim legimus: Ades huc a Libano, sponsa, ades huc a Libano. Transibis 
et pertransibis a principio fidei, a cubilibus leonum, et montibus pardorum, 
quo gentiles populi, qui velut bestialium passionum graves patiebantur 
incursus, nunc altitudine fidei, et sublimitate devotionis meant. Per hos 
igitur montes Christus advenit, comprimens Evangelicis disputationibus 
feroces istius corporis motus, atque illam altitudinem cordis, et se extollentem 
superbiam obedientia et humilitate sui destruens: meritoque fructus mansuetudinis 
ferre coeperunt,
-----------------------------------------------------------
quos ante gravium diluvia passionum subruebant. De numero autem cubitorum 
sic quidam ante nos aestimaverunt, quod quinque sensus triplicem collectionem 
habeant; eo quod visus visibile videt, et auditus audibile audit, et odoratus 
odorabile odoratur, et gustus gustabile gustat, et tactus quod tangendi 
substantiae subjacet, tangit. Ideo quinque sensus tripliciter aestimati 
sunt, vel secundum illud: Scribe tibi tripliciter. Ego tamen commodius
-----------------------------------------------------------
puto illud, ut sensus terreni hominis atque animalis et spiritalis accipiam, 
quos illa diluvii fluenta transcenderint.
          

            53.
            Merito mortua est omnis caro quae movebatur. Quod et secundum 
litteram liquet, et proprie ac naturaliter carnis corruptelam indicio procellosae 
commotionis expressit. Commotio enim vitiosa non est nisi per affectus 
corruptionem. Movet enim voluptates caro, et ipsa voluptatibus commovetur. 
Talis autem commotio corruptelam creat. Causa ergo corruptelae commotio 
istius mundi est, per quam anima uniuscujusque degenerat. Cum enim vitiosae 
passiones mentem movent, corruptela generatur; cum excitant studia virtutum, 
disciplinae profectus est. Omnis igitur qui erat in arida, mortuus est: 
nec
-----------------------------------------------------------
enim poterant non mori quos tanti diluvii unda demerserat. Hoc secundum 
scriptum seriemque verborum. Caeterum si allegoriam quaeras, non dubium 
est quia exemplo ligni aridioris quod simul ut lambere coeperit, ignis 
exurit: ita anima nisi diversarum humescat rore virtutum, poculo quodam 
irrigata sapientiae, et fonte justitiae, atque irriguo castitatis, tamquam 
arefacta radice vitali, cupiditatum deflagrat incendio, vel profluvio carnis 
illisa procumbit. Unde semper epulari debet animus bonorum operum cogitationes, 
250 ut prudentiae succo mens inebriata pinguescat; quo non facile diluvii 
corporalis cedat injuriae, atque arido incuriae situ evirata moriatur. 
Ideoque nos admonet Dominus a fonte sapientiae non recedere, pocula virtutis 
haurire; ne quis sole iniquitatis arescat, et procellam persecutionis
-----------------------------------------------------------
sustinere non possit. Scriptum est enim: Quod si in humido hoc faciunt, 
in arido quid fiet?
          

            54.
            Delevit, inquit, Deus omne quod erat super faciem terrae. 
Scripti evidens explanatio. Allegoria autem expositam nobis declarat superbiam, 
quae se extollit in hac terrena fragilique substantia, et immemor divinorum, 
humana despiciens, ipsum arrogantis viri habitum, incessumque deformat: 
quales describit Esaias Judeae filias, oculorum micantes nutibus, et alta 
se cervice jactantes. Sunt enim hujusmodi erigentes supercilia, inflato 
corde, elato pectore, cervice resupina: qui solum quidem vestigiis pedum 
perstringant, toto autem
-----------------------------------------------------------
se librent corpore, et inani suspendant examine: in priora gressu procedant, 
ad posteriora verticem reclinantes: coelum spectent, terram autem fastidiant, 
tamquam cervicis dolore suffixi, ut eam inclinare non possint. Hos igitur 
delevit de libro vitae Deus dicens: Omnis qui se exaltat, humiliabitur: 
nec inter merita sanctorum commentis adhaerere facit coelestibus.
          

            55.
            Omnibus igitur qui extra arcam fuerunt, interemptis,
-----------------------------------------------------------
derelictus est Noe solus in arca cum iis qui cum ipso erant. Non indiget 
interpretatione sermo simplicior. Concurrit intellectus cum littera. Altior 
autem et interior significatio demonstrat justum virum, amatoremque sapientiae, 
tamquam arborem fructuosam, internecatis quae escam ejus solebantarrodere, 
comam obumbrare, coarctare processus ramorum, velut exsortem irrationabilium 
passionum solum remansisse cum suis. Sui autem sunt purae animi disceptationes, 
quae virtuti adhaereant. Et bene addidit in arca remansisse, quasi vix 
credibile amputatis corporalibus passionibus videretur eum adhuc versari 
in corpore: quo licet jam terrenis careret contagiis, incorruptam licet, 
corporis tamen adhuc substantiam reservabat: et velut
-----------------------------------------------------------
incorporeus in corpore, superferebatur diluvio, non absorbebatur; corpus 
quidem gerens quasi in arcae positus interno, sed qui corpus ipsum, insuperabilis 
passionibus, quasi incorporeus, in medio tantorum motuum gubernaret.
          
        


          CAPUT XVI.
Cur dictum sit: Memor fuit Dominus Noe, nulla ejus uxoris ac filiorum ejus 
facta mentione? Cur item bestiae prius, quam jumenta nominata sint; et 
qualis spiritus super terram inductus, ut aquae cessarent?

            56.
            Memor fuit Dominus Noe, et bestiarum, et jumentorum. Moventur 
plerique qua causa non dixerit Scriptor, quod etiam uxoris 251 et filiorum
-----------------------------------------------------------
Noe memor fuit Dominus, cum bestiarum et jumentorum fuerit memor. Sed cum 
dixerit quod Noe memor fuerit, in auctore et praesule domus necessitudines 
ejus reliquas comprehendit. Simul exprimi videtur quidam reliquarum consensus 
necessitudinum. Etenim cum omnes invicem sibi chari sunt, una est domus: 
cum autem discrepant, separantur et scinduntur in plures domos. Ubi ergo 
charitas, ibi senioris nomine de quo pendent caeteri, domus omnis significatur: 
ut si quis arborem dicat, utique comprehendit et ramos: si quis ramum nominet, 
etiam fructus qui in eo sunt, pariter uno atque eodem sermone complectitur.
          

            57.
            Nec illud otiosum quod primo dixit, quia memor fuit Dominus 
Noe, deinde bestiarum, postea jumentorum,
-----------------------------------------------------------
hoc est, cur non ea animantia quae mitiora sunt, post hominem nominavit, 
sed ferociora. In quo videtur illa esse ratio, ut ea quae ferociora erant, 
utriusque partis vicinitate mansuescerent. Quod videtur etiam in illo versu 
poetico declarari: κακοὺς δ' ἐς μέσσον ἔλασσεν (Homerus, Iliad. Δ). Hinc 
enim etiam poeta usurpavit, ut dispositionem dimicaturi ita ordinaret exercitus; 
quo inferiores collocaret in medio, quo magis hinc inde a fortioribus juvarentur, 
et dimicationem utriusque partis assumerent. In his scriptis series manifestatur. 
Altiore
-----------------------------------------------------------
autem sensu certum est quod justus in medio habet non in parte cogitationes 
cordis sui: et quoad carpit hanc vitam, habeat necesse est in corpore tamquam 
in illa arca bestias graves. Nulla enim mens est, nulla anima, quae non 
recipiat etiam malarum motus agrestes cogitationum. Itaque insipientis 
anima ferinos acuit motus, atque adolet venena serpentum: sapientis autem 
vigor mitigat et coercet.
          

            58.
            Et induxit Dominus spiritum super terram, et cessavit aqua. 
Non puto hoc ita dictum, ut spiritus nomine ventum accipiamus. Neque enim 
ventus poterat siccare diluvium. Alioquin cum mare ventis exagitetur quotidie, 
exinaniretur profecto. Nam quomodo non evacuaretur mare ventorum vi, cui 
cessisset toto diffusum orbe diluvium usque ad
-----------------------------------------------------------
Herculis, ut aiunt, columnas, et mare Magnum tectis montium excelsorum 
verticibus exaestuans? Spiritus igitur divini virtute invisibili diluvium 
illud repressum esse non dubium est, coelesti operatione, non flatu. Unde 
scriptum est: Omnia a te exspectant, ut des illis cibum in tempore: aperiente 
te manum tuam, omnia implebuntur bonitate. Auferes spiritum eorum, et deficient, 
et in pulverem suum convertentur. Emittes Spiritum tuum, et creabuntur, 
et renovabis faciem terrae. Est ergo Spiritus cujus operationi cedere 
universa videantur, in quo coeli ipsius virtus sit, sicut scriptum est: 
Verbo Domini coeli firmati sunt, et Spiritu oris ejus omnis virtus eorum: 
qui Spiritus est creator universorum, sicut etiam Job dicit: Spiritus
-----------------------------------------------------------
divinus qui fecit me. 252
          
        


          CAPUT XVII.
Clausos aquarum fontes et cataractas indicare causas erroris ad animae 
sanitatem esse recidendas: dinumerationem temporis quo sedit arca, initio 
anni, id est, verna tempestate coepisse ac desiisse diluvium; iisdemque 
numeris crevisse et decrevisse: ostium arcae reseratum, mentem per sensus 
naturam contemplando ad cognitionem Dei pervenire: demum emissionem corvi, 
culpae depulsionem ex anima ad quam exstinctis passionibus non revertitur.

            59.
            Nunc consideremus quid sit quod ait Scriptura divina: Clausi 
sunt fontes aquarum, et cataractae coeli. Nec obscurum arbitror. His 
enim causis
-----------------------------------------------------------
minuitur diluvium quibus crevit. Erupti erant fontes aquarum, apertae fuerant 
cataractae coeli, ut undique influentibus aquis terra inundaretur. Debuerant 
claudi ea ex quibus diluvii origo manavit, ut ejus inciperet esse defectus. 
Hoc littera sonat. Subtilior autem interpretatio exprimit, eo quod diluvium 
animae vitio mentis et luxuriae corporalis influxerat, ut malitia passioni, 
passio malitiae misceretur: ingrediente medico Dei Verbo ad visitationem 
animae quae diutina aegritudine laborabat disceptationum improbitate, et 
passionum acerbitate, prius
-----------------------------------------------------------
debuerunt causae aegritudinis amputari. Principium enim medicinae est causas 
languoris incidere; ne diutius ea quae nocent, ad incrementum aegritudinis 
ministrentur. Quod nos etiam lex docet; cum enim steterit lepra, ut 
jam non diffundatur, tunc ait mundam esse leprae stationem quamdam et mansionem. 
Quidquid enim praeter naturam movetur immundum est. Haec igitur est animae 
sanitas, haec salubritas mentis, ut affluentia cesset erroris, sistatur 
culpa, ne serpat. Cessante incentivo culpae atque delicti salus tuta est, 
atque innoffensus vigor animae se refundit.
          

            60.
            Et sedit, inquit, arca septimo mense, septima et vigesima mensis. 
Nisi diligenter intendas, etiam secundum litteram difficilis loci istius
-----------------------------------------------------------
comprehensio est. Et primum omnium cavendum, ne quem septimi mensis repetitio 
crebra perturbet. Sic enim scriptum est, sexcentesimo anno secundum Hebraicam 
veritatem, mense vero primo, septima et vigesima die mensis coepisse diluvium: 
centum quinquaginta diebus fuisse infusionem aquarum, sedisse arcam in 
monte septimo mense, septima et vigesima mensis: postea minui coepisse 
aquas misericordia Dei, centum quinquaginta diebus diminutionem aquarum 
factam, postea apparuisse capita montium: deinde post quadraginta dies 
aperuisse ostium arcae sanctum Noe, dimissum corvum non revertisse, dimissam 
columbam revertisse vacuam, iterum post septem dies dimissam revertisse 
cum ramo olivae, tertio post septem dies dimissam non
-----------------------------------------------------------
revertisse, tunc advertisse Noe quod aqua omnis recessisset. Ac sic annus 
conclusus 253 ostenditur sexcentesimo primo anno Noe, in secundo anno septima 
et vigesima mensis. Quod igitur ad explanationem apertam pertinet, eodem 
mense atque eodem die restituitur aequalitas terrae post diluvium, quo 
corrupta est incipiente infusione diluvii. Veris enim tempore omnis ager 
viret, et terra parturit fructus. Tunc incipiunt gemmare arbores, germinare 
fructus. Divitem ergo reformavit Dominus et restituit qualitatem. Mense 
igitur secundo, hoc est, aprili; mense, inquam, secundo,
-----------------------------------------------------------
hoc est, aprili, septima et vigesima mensis coepit diluvium. Ver igitur 
initium anni aestimatur,
-----------------------------------------------------------
non secundum usum temporis, sed secundum naturae praerogativam; ut quia 
tunc spes anni inchoat, et incipit se fructus ostendere, tunc videatur 
anni esse principium. Septimus autem mensis secundum numerum is qui September 
dicitur, computatur; quia etsi a septembri mense annus videatur incipere, 
sicut Indictionum praesentium usus ostendit (tunc enim seminum jactus), 
vere tamen ex quo plenior gratia se incipit demonstrare, ex eo anni origo 
subducitur; et ideo qui alia ratione primus putatur, diversa aestimatione 
septimus habetur. Tunc ergo sedit arca, hoc est, in mense septimo, septima 
et vigesima mensis super montem quadrati. Ex illo minui diluvium coepit. 
Simul considera quia eisdem numeris quibus aliqua incipiunt, resolvuntur; 
ut diluvium
-----------------------------------------------------------
coepit secundo mense anni, septima et vigesima mensis: centum quinquaginta 
diebus influxit diluvium, centum quinquaginta diebus aliis cessit diluvium: 
quadraginta diebus nimia vis coelesti imbre et fontium eruptione exaestuavit, 
quadraginta diebus aliis exactis postquam visa sunt capita montium, undecimo 
mense, primo die mensis, dimisit corvum sanctus Noe: ita constat eodem 
numero quo cumulatum est, diluvium esse imminutum. Unde docet nos Scriptura 
ordinem esse servandum.
          

            61.
            Quod autem ostium sit arcae quod aperuit justus, secundum corporis 
rationem supra dictum est. Secundum altiorem autem interpretationem illud 
dicendum videtur, quod corporis sensus velut ostiorum similes habentur. 
Per hos enim tanquam per
-----------------------------------------------------------
ostia ingreditur in nostram mentem velut quaedam sensibilium comprehensio. 
Ergo mens nostra per hos sensus respicere videtur, et maxime per visionem, 
quae omnibus sensibus corporis praestabilior aestimatur; quia domestica 
est luminis, et per eam aspicientes coelum, terram, maria, solem quoque, 
lunam, et stellas quibus axis ornatur, intelligimus Deum esse operatorem 
mundi atque rectorem, nec sine auctore Deo tantorumque operum conditore 
haec potuisse fieri credimus, aut posse consistere.
          

            62.
            Per hanc igitur fenestram corvum primum 254 justus emisit. 
Quaerenda causa, nec tamen latet quantum ad litteram pertinet; quia plerique 
quasi annuntium futurorum corvum aestimant, et voces ejus observant, volatusque 
rimantur. Sensus autem
-----------------------------------------------------------
altior significat quod mens justi quando mundare se incipit, quae tenebrosa 
sunt, et immunda, et temeraria
-----------------------------------------------------------
primo a se repellit. Siquidem omnis impudentia, atque culpa tenebrosa est, 
et mortuis pascitur, sicut corvus: lumini autem vicina virtus quae mentis 
puritate et simplicitate resplendet. Et ideo tamquam emittitur et fugatur 
culpa, et separatur ab innocentia, ut nihil remaneat in viri justi mente 
tenebrosum. Denique egressus corvus non revertitur ad justum; quia fugitans 
omnis culpa est aequitatis, nec probitati videtur et justitiae convenire. 
Denique evasisse se credit injustus tamquam de vinculis, cum justus ab 
ejus se consortio separaverit, diluvii cujusdam et corruptelae familiaris, 
ut corvus qui cum siccitatem terrae nusquam inveniret, non reversus, est, 
sed remansit.
          

            63.
            Considerandum etiam quare non regressum
-----------------------------------------------------------
dixerit corvum, donec siccaret aqua a terra, quasi vero postea sit 
regressus. Sed haec locutio familiaris est Scripturae divinae. Siquidem 
et in Evangelio habes scriptum de sancta Maria, quod non cognoverit eam 
Joseph donec peperit filium, cum utique nec postea cognoverit. Deinde 
quae est locutio ista, ut diceret, donec siccaret aqua a terra, non terra 
ab aqua? Et quidem usus loquendi etiam hoc habere consuevit: tamen nonnulli 
ante nos aestimaverunt, eo quod immoderata quaedam videatur vis exprimi 
passionum hac locutione verborum; quia turbidis passionibus ac procellosis 
consummatur anima, deficientibus autem et velut arescentibus virtutem resumat. 
Non redit igitur culpae species in animam justi, quasi siccam et mortuam
-----------------------------------------------------------
derelinquens, et cui jam nocere non possit.
          
        


          CAPUT XVIII.
Ut corvus malitiam, sic virtutem columba exprimit. Ad hanc recipiendam 
semper justum esse paratum ostendit Noe; idemque columbam septem aliis 
diebus retinens patientiam in corrigendo necessariam docet.

            64.
            Nec illud vacuum, quod postea columba dimittitur. Malitiam 
etenim simplicitas, et culpam virtus resolvit. Malitia igitur amat diluvium, 
et consortium justae mentis refugit, et quasi desolata, et sine aliqua 
statione remanet nullam habens cum virtute communionem. Virtus autem redit 
amans justorum consortia, et largiendae familiarior utilitati, quae conferat 
salutaria,
-----------------------------------------------------------
et cavenda ea quae sunt nocitura, commoneat: sicut columba dimissa cum 
videret cessasse aquam, regressa est tamquam plena justitiae; ut ei a quo 
missa fuerat, nuntiaret quid adhuc cavere deberet, atque exspectando fructu 
meliore postea potiretur. Quod 255 autem columba non inveniens requiem 
suam regreditur ad eum, manifestum indicium dedit per hujusmodi aves quantum 
intersit inter malitiam et virtutem, exprimi. Siquidem corvus ante dimissus,
-----------------------------------------------------------
cum aliquanto videretur amplius exundare diluvium, visus est locum invenisse 
residendi. Et certe non est hujusmodi corvus ut aliae aves quae in aquis 
conversationem habere consuerunt. Cum ergo corvus ubi remaneret invenisse 
videatur, columba autem non invenerit, evidens ratio est altiore interpretatione 
signari, quia malitia inquietis passionibus et cupiditatibus quibus corrumpitur 
anima, se miscere consuevit, et quasi cognatis et domesticis delectatur, 
ibique commorationem suam locat: virtus autem prima statim specie visionis 
offensa regredi festinavit ad mentem animamque justi, quod illic diversorium 
sibi tutissimum sit locatum; eo quod alibi tamquam columba, ita hujusmodi 
virtus stationem tutissimam invenire non possit. Tarde enim inter
-----------------------------------------------------------
astutias istius mundi, et saecularium fluctus cupiditatum, portum solet 
invenire simplicitas.
          

            65.
            Itaque sicut justitia velut visendi gratia progressa paulisper, 
ad mentem optimam redire festinat, nec longius discedit a justo; ita etiam 
justus et studiosus virtutis ubi virtutem appropinquare cognoverit, gremium 
suae mentis expandit. Quid enim sibi vult quod vir, studiosus virtutis 
Noe extendens manum suscepit eam, et introduxit ad se? Quod etsi secundum 
litteram planum videtur, non tamen facile colligas, nisi viri sapientis 
tibi nota sit consuetudo, qui velut speculatrice virtute utitur, et ei 
explorandorum negotiorum gerendorumque praerogativam quamdam videtur committere. 
Ea ergo virtus expendit naturas, ut si qua earum sibi videtur committere
-----------------------------------------------------------
profectum, ei possit adjungere. Communis enim quaedam est bonitas sapientiae 
et liberalis et larga utilitatis; ita ut quas morigeras sibi cernit, associet: 
ubi autem proposito suo viderit aliquorum recalcitrare naturam, velut ad 
hospitium familiare sibi revolat et recurrit, quam sapiens et industrius 
tamquam manu quadam mentis festinat excipere, omne cor aperiens suum quo 
etiam eam absentem tenebat. Numquam enim potest sapiens exsors esse propriae 
virtutis.
          

            66.
            Quid praeterea sibi velit quod tenuit septem diebus aliis columbam, 
et iterum emisit eam; nisi ut advertas quod bonum sapientis, optimumque 
propositum semper sibi etiam alios adjungere studet, errantes emendare, 
corrigere vagantes? Si quem in
-----------------------------------------------------------
principio resilire conspexerit, tamen commutandi ejus et corrigendi non 
desperet profectum. Sicut enim bonus medicus, etsi tempus medicinae non 
sit, tamen visitationis speculam ante praemittit; deinde non negligit justae 
exspectationis excubias, et paulisper passionibus cedens, opperitur facultatem 
medendi, quae cum fuerit oblata, suum non intermittit officium: ita ergo 
et sapiens verbis ac disputationibus, 256 tamquam medicus medicamentis, 
contrarias curare
-----------------------------------------------------------
desiderat passiones. Et quia in omnibus remedio divini favoris utendum 
est; ideo septem exspectavit dies quibus mundus omnis describitur absolutus, 
et operatori requies ministrata; ut ex illo auctore omnium sumeretur disciplina 
operationis humanae.
          
        


          CAPUT XIX.
Columba quare dicatur ad vesperam regressa cum olivae ramo in ore: item 
unde aquas defecisse Noe cognoverit: tandem cur eadem columba post dies 
septem tertio emissa non reversa sit?

            67.
            Regressa est igitur columba ad vesperam, habens folium oleae, 
et ramum in ore suo. Non otiose posuit et vesperam, et regressam, et 
habentem
-----------------------------------------------------------
oleae folium, et ramulum in ore suo, ut non fugitantem virtutem arbitreris 
profectus futuri, si quos possit acquirere; neque rursus tamquam sine lumine 
eam fuisse cognoscas, et quibusdam tenebris occultam, sed diurno candore 
fulgentem exspectasse usque ad occasum diei, et sic ad eum regressam, apud 
quem etiam vesperi tenebras habere non posset. Folium quoque quod secum 
detulit, etsi breve illud folium detulisse videatur, spem eorum quos sui 
poeniteret erroris, etsi non magnam, aliquam tamen significavit. Folium 
enim sine virgulto esse non poterat. Ergo quasi germinantis correctionis, 
licet non magnum aliquod, tamen vexit insigne et folium oleae, in qua arbore 
oliva generatur, ex qua oleum conficitur, quo materiale hoc lumen fovetur, 
et tenebrarum
-----------------------------------------------------------
fugatur obscuritas. Quid autem magis quam lumen familiare virtuti est? 
Folium ergo et ramulus insigne est correctionis; correctio autem quasi 
radicem sui poenitentiam habet, quae poenitentia non potest in turbidis, 
sed in iis qui spiritalem jam sermonem acceperint, germinare. In ore quoque 
non frustra ramulus oleae videtur esse delatus, eo quod virtus et sapientia 
in sermone sui habeat claritudinem, et ipsa statim specie lumen ejus effulgeat, 
maxime cum pacifica loquitur; quoniam hunc quoque ramulum pacem petentes 
praeferre consueverunt. Tulit ramulum, eo quod simplicitas puritate ac 
sinceritate semina quaedam auribus nostris utilitatis infundit: et bonae 
doctrina virtutis aut ad industriam provocat, et invitat ad praemium bonae 
sibi conscium disciplinae, aut gerendae poenitentiae, et sequendae
-----------------------------------------------------------
conversationis cupiditatem injicit peccatori.
          

            68.
            Unde et praeterea cognoverit sanctus Noe quia defecerit aqua 
a terra, sicut scriptum est, considerandum videtur. Primo omnium secundum 
litteram, quia potuit intelligere utrum siccum, an humidum folium esset 
allatum. Deinde quoniam non
-----------------------------------------------------------
est hujusmodi columba, ut possit fructus latentes sub aqua eruere. Sed 
utrum illud folium ante diluvium fuerit exortum, an tempore diluvii, contuendum 
est tibi. Si ante diluvium, vir justus gavisus est fructum de veteri 257 
semine aliquem reservatum, et inde collegit misericordiae insigne divinae, 
quod jam diluvium removisset, quae fructum demonstraret, cui non potuissent 
nocere diluvia. Si diluvii tempore natum est folium, advertit utique justus 
nova semina misericordiae fructificasse coelestis, ut radices arborum viverent, 
et quasi resumpta anima fetus germinarent vetustos, atque in assuetos partus 
redirent, quorum indicium praemissa folia demonstrarent.
          

            69.
            Sed hoc alta potius interpretatione collegit,
-----------------------------------------------------------
quia Dominus Deus noster quamvis acerbis iniquitatis nostrae offensus esset 
erroribus; tamen antiquae nobis prosapiae patriaeque virtutis semen aliquod 
vel exiguum reservaret, ne penitus operis et creaturae suae omne circa 
humanum genus amputaretur insigne. Unde et Esaias ait: Nisi Dominus Sabaoth 
reliquisset nobis semen, sicut Sodoma facti essemus, et sicut Gomorrha 
similes essemus, in alterius nomine civitatis exprimens caecitatis 
indicium, in alterius sterilitatem. Ita enim lingua patria Chaldaei nuncuparunt 
Sodomam et Gomorrham, caecitatem et sterilitatem significantes. Meritoque 
Dominus in hujusmodi specie civitatum amputavit magis humana vitia, quam 
puniendos homines judicavit.
          

            70.
            Tertio dimittitur columba post septem dies,
-----------------------------------------------------------
atque eadem non regreditur. Unde consideremus, ne id quod supra diximus 
inveniatur esse contrarium. Si verbo quidem columba, opere autem virtus 
non revertitur ad justum; ergo destitutus est justus, et defraudatus munere 
suo? Nequaquam. Numquam enim vir hujusmodi a virtute disjungitur, nec cum 
ex ore emittit justitiam, disputationemque alterius virtutis inducit, virtute 
se exuit, et imitanda aliis aequitate dispoliat: sed vice solis alios illuminat, 
cum radios suae lucis emittit. Ignis nempe calefacit appropinquantes, ita 
ut calorem naturae suae ipse possideat. Numquid deficit lux diei, cum totum 
mundum illuminat claritate? Habet inoffensum cursum suum, illibatamque 
naturam. Sic et ista in columbae specie virtus, cum adhuc ferveret diluvium, 
secundum avem tamen in terris, secundum virtutem in
-----------------------------------------------------------
hominum passionibus revertitur ad justum; quia in iniquorum pectoribus 
virtus ut posset haerere, non potuerat invenire. Et ideo in illo secundo 
diversorio sui regrediens haeret atque requiescit. At vero ubi deferbuerint 
diluvia passionum, et auditi verbi compertaeque doctrinae plurimi studuerint 
esse consortes, jam non unius patrimonium, sed commune bonum
-----------------------------------------------------------
esse incipit disciplina virtutis, et tamquam sapientiae poculum hauritur 
a plurimis qui ante sitientes bibere noluerunt, sicut nunc fervent diluvia 
in pectoribus Judaeorum; et cum aqua coelestis doctrinae exundet, potus 
exuberet, non putant esse potandum. Evangelium legitur, virtus exit de 
sermone 258 coelesti, tractat Sacerdos in Ecclesia. Sed ne forte intra 
arcam positus solus non possit audiri, interdum et egressus Ecclesiam, 
ubi Judaeus occurrerit, monet, exemplum affert coelestium Scripturarum. 
Claudunt aures, ne vel invitos fons abluat, et verbi Dominici humor aspergat. 
Si qui vero credideriut, currunt ad fontem, doctrinam expetunt, insinuari 
sibi Evangelium concupiscunt, nec satiantur assiduitate potandi. Ita fonte 
sapientiae certatim repleri desiderant,
-----------------------------------------------------------
quem ante fugere gestiebant. Quem fontem? Audi dicentem: Si quis sitit, 
veniat ad me, et bibat. Qui credit in me, sicut dicit Scriptura, flumina 
de ventre ejus fluent aquae vivae.
          
        


          CAPUT XX.
Quod alio die imminuta aqua, alio siccata terra memoretur, eo significari 
justum Noe in duabus generationibus primum fuisse. Per denudationem arcae 
abdicationem corporeae delectationis exprimi. Quare primus vel secundus 
mensis, verni temporis dies dictus. Postremo difficultas de folio reperto 
dissolvitur.

            71.
            In primo et sexcentesimo anno vitae Noe, primo die mensis imminutam 
aquam dicit a facie
-----------------------------------------------------------
terrae; in secundo autem mense, septima et vicesima die mensis siccatam 
terram esse commemorat. Quid sibi vult illa adjectio de aquae imminutione, 
cum supputata ratio superior annum conclusisse videatur, qui annus a secundo 
mense incipit, et in secundum mensem anni alterius usque progreditur? Nisi 
forte hic justi formam declaratam velimus accipere; ut primus annus is 
fuerit, quo coepit diluvium, post sexcentesimum scilicet annus primus; 
primus iterum annus et primus mensis post sexcentesimum annum, quando imminuta 
est aqua a facie terrae: eo quod justus in peccatorum generatione quae 
propter delicta deleta est, virtute primus erat, et in secunda generatione, 
quae coepit post diluvium, et ordine, quia primus secundae generationis 
fuit, et merito
-----------------------------------------------------------
primus evaserat. Recte enim ei honor defertur qui et primae generationis 
primus fuit et posterioris principium; qui meruerit et de illa evadere, 
et isti ad seminarium propagari. Cum enim alii deperissent, solus vitae 
egregiae merito, et praerogativa virtutis
-----------------------------------------------------------
apud Deum dives, non est expertus malitiae corruptelam, per quem factum 
est ne totum corpus generis humani vel abolitum videretur in terris, vel 
a Dei abscissum gratia relinqueretur.
          

            72.
            Et denudavit, inquit, Noe tectum arcae. Cum arcam sicut 
supra interpretati sumus, pro specie corporis acceperimus, quid sit 
denudari corpus intelligamus secundum altiorem scilicet sensum. Caeterum 
liquet quemadmodum arca potuerit aperiri secundum litteram. Quid igitur 
tectum humani corporis sit quod clausum in diluvio 259 fuit, nisi forte 
delectationem accipiamus, quae operiebat hoc corpus nostrum, et quasi tegebat 
per illum Adae errorem? Et eo maxime tectis similis aestimatur; quia sensus 
omnis in capite, inde delectatio
-----------------------------------------------------------
quae corpus omne subjectum habebat. Sed ubi mens justi viri sobria atque 
integra a corruptione diluvii, divinae cognitionis inflammata desiderio 
exsilire atque evolare voluit in superiora, detexit omnia quae erant impedimento, 
et speciem voluptatis, quae quodam operimento caeteras tegebat partes corporis 
redoperuit ac retexit; ut non solum corpus a servitio dominatricis ignobilis 
liberaret, verum etiam ea quae erant incorporalia comprehenderet; quae 
enim non videntur aeterna sunt. Et ideo justus quem non videbat Dominum 
requirebat, corruptelae exsors, cupidus aeternitatis.
          

            73.
            Quod autem ait primum mensem vel secundum, eumque esse verni 
temporis diem, habes et alibi dictum: Hic mensis primus erit vobis in diebus
-----------------------------------------------------------
anni. Qui enim in gratia primus post periculum, hic recte praerogativam 
primi mensis accepit.
          

            74.
            Nec te autem moveat quod diximus supra folium in ramo repertum 
post diluvium potuisse generari: etsi sub aqua plerumque herbae soleant 
germinare: tamen ut scrupulus omnis possit auferri, quid magnum si Deo 
jubente, uno die quo imminuta fuerit aqua, statim germinavit et terra, 
cum idem sit fructuum reparator et conditor, atque operis sui usum non 
fuerit oblitus? Denique habes et in Genesi statim quod jusserit ut terra 
herbam pabuli germinaret, et lignum fructiferum cum fructu suo, et statim 
ejecit terra herbam pabuli, habentem semen secundum genus, et lignum fructiferum;
-----------------------------------------------------------
et ille dies unus fuerit, quo haec Deus jussit aut fecit. Ergo beneficii 
sui Deus non immemor, immemor autem nostrae iniquitatis, opus suum ejusdem 
qua coepit temporis quantitate reparavit.
          
        


          CAPUT XXI.
Cur Noe ut exiret ex arca Dei praeceptum exspectaverit. Quomodo per ordinem 
quo idem cum suis ingressus atque egressus describitur, abstinentia generationis 
nec non ejusdem usus designetur? Demum quid ille ordo spiritali intellectu 
nos edoceat?
-----------------------------------------------------------


            75.
            Et dixit Dominus Deus ad Noe: Exi de arca tu, et uxor tua, 
et filii tui. Itaque recedente aqua et siccata terra exire potuit Noe 
de arca. Sed justus nihil sibi arrogat, sed totum se divino committit imperio. 
Et maxime qui coelesti fuerat imgressus oraculo, coeleste debuit, ut egrederetur, 
exspectare responsum. Verecunda enim justitia est; quia inverecunda iniquitas 
quae usurpat indebita, nec reveretur auctorem.
-----------------------------------------------------------

          

            76.
            Nunc quaeramus qua ratione quamdiu ingrediebantur in arcam 
hic ordo fuit ingredientium, ut primo ipse ingrederetur et filii ejus; 
deinde ejus uxor, et uxores filiorum ejus: quando autem exierunt, commutatum 
sit. Nam scriptum est: Exivit ipse, et uxor ejus, et filii, et uxores filiorum 
ejus. Et littera quidem significat in ingressu 260 abstinentiam generationis, 
in egressu generationis usum. Tunc enim pater cum filiis prius introivit, 
et filii cum parente, et postea uxor ejus, et filiorum ejus uxores, id 
est, non commiscetur sexus in introitu, commiscetur in egressu. Aperte 
igitur velut ordine ipso ingressionis vocem quamdam justus emittit, tempus 
illud non esse concubitus, neque deliciarum, quo omnibus immineret interitus. 
Unde
-----------------------------------------------------------
in Evangelio Dominus ait, reprehendens quod temporibus Noe manducarent 
et biberent, uxores ducerent, et filias nuptum traderent; et ideo propter 
intemperantiam eorum supervenisse diluvium. Moeroris igitur tempus illud, 
non laetitiae erat. Et inde justus consortio non delectabatur uxoris, vel 
filii justi petebant copulam conjugalem. Quam enim indecorum, ut quo tempore 
viventes morerentur, tunc perituri generarentur? Postea autem recte ad 
seminarium caeterorum successit usus et cura conjugii, cum diluvium recessit. 
Itaque non viri cum viris, sed feminae cum viris exeunt; ut virilis in 
se interdicta permixtio, permissa autem virilis et feminei legitima sorte 
conjugii copula videretur.
          

            77.

-----------------------------------------------------------
Sensus autem altior hoc habet: ubi periculum est, viriles quaedam et fortiores 
disceptationes menti adhaereant, et eo se mens quasi quamdam tueatur sobolem 
filiorum, quo tempestatibus et gravioribus passionibus acies quaedam virilis 
occurrit. Decurso autem periculo, nihil obest si molliores cogitationes 
validioribus copulentur; non ut effeminentur a mollioribus fortiores, sed 
ut molliores sensus velut quibusdam virilibus roborentur, cum omnia
-----------------------------------------------------------
consilia nostra ad virtutem, justitiam, integritatem, fortitudinem dirigantur, 
et quodam usu seminarioque virtutum creari atque adolescere possint validiora 
consilia. Non est igitur utile, cum vitiorum aliqua confusio est quae mentem 
occupet, serere aliquas cogitationes, atque generare et parturire mentem. 
Cum autem compressae fuerint cupiditates, et mens requieverit, tunc seminario 
quodam disceptationis accepto, virtutes possunt et bona opera germinari.
          
        


          CAPUT XXII.
Qua de causa Noe aram injussus Deo aedificavit; quidve Deo, et non Domino: 
quare etiam holocausta e bestiis ac volatilibus mundis obtulerit; et quid 
sit quod ait Dominus: Recogitans non adjiciam maledicere terram, etc.
-----------------------------------------------------------


            78.
            Et aedificavit, inquit, Noe aram Deo. Qua ratione supra 
Dominus admonuit quae faceret, et fecit Noe omnia: hoc autem quod non admonitus 
est fecerit, fortasse requiratur. Sed utique Dominus non debuit quasi avarus 
mercedem gratiae postulare, et justus eam intellexit veram actionem gratiarum 
esse quae non juberetur, sed deferretur. Itaque nec dilationem passus est. 
Etenim grata animi virtus passionem dubitationis excludit: qui autem debitum 
gratiae ut a se exigatur exspectat, ingratus est. Quod autem aedificavit, 
inquit, Deo, et non dixit Domino, sed Deo; secundum nominis interpretationem, 
261 non coacta videtur haec actio esse gratiarum
-----------------------------------------------------------
quasi Domino; sed virtus justi morigera et grata quasi Deo. Quod imperiale 
est sequestravit; quod beneficii nominavit.
          

            79.
            Et sumpsit a bestiis, et a volatilibus mundis, et obtulit, 
inquit, holocausta. Littera evidens est quod ea quae incontaminata 
sunt, debemus offerre, in quibus affectus reluceat offerentis. Altior autem 
interpretatio hoc habet, quod bestiae mundae videntur sensus esse sapientis; 
volatilia autem intellectus, qui sunt longe subtiliores atque leviores.
          

            80.
            Nunc vero consideremus diligentius quid sit quod ait: Et dixit 
Dominus Deus: Recogitans non adjiciam maledicere terram propter opera hominum; 
quia permanet cor hominis diligenter super mala a juventute. Non ergo 
adhuc percuteret
-----------------------------------------------------------
omnem terram, sicut fecit, omnibus diebus terrae. Etsi vindicaverat in 
hominum genus; tamen cognoverat quia vindicta legis ad timorem proficit, 
et cognitionem doctrinae, magis quam ad naturae commutationem, quae corrigi 
in aliquibus potest, in omnibus mutari non potest. Vindicavit ergo Dominus, 
ut timeremus: pepercit, ut reservaremur. Et vindicavit semel ad exemplum 
timoris, pepercit in reliquum, ne dominaretur semper amaritudo peccati;
-----------------------------------------------------------
simul quia si quis peccata cupiat saepius vindicare, asper magis quam censorius 
habetur. Ideoque dicit Dominus: Non adjiciam ultra maledicere terrae, propter 
opera hominum, id est, quia pietatem suam circa universitatem hominum voluit 
declarare, et tamen securitatem et negligentiam quamdam mentibus humanis 
afferre non debuit, in paucos vindicat, plures reservat. Deinde cum dicit: 
Non adjiciam, ostendit quod allevet magis aerumnas hominum quam ingravet, 
sciens quod penitus peccata hominum auferri non queant. Tamquam in proverbio: 
Si quis reti subtili haurire cupiat aquam, sic qui malitiam ex pectoribus 
hominum conatur auferre.
          

            81.
            Non adjiciam, inquit, maledicere terrae propter peccata hominum; 
quia permanet sensus hominis
-----------------------------------------------------------
diligenter super mala a juventute. Vide quomodo studiose nos delinquere 
Deus significet, dicendo permanere super mala sensum hominis diligenter: 
quo dicto significare videtur diligenter cor hominis ad peccata propendere, 
et inesse principali nostro lubricum delinquendi, et quod pejus est, studium 
non deesse. Ideo enim ait, diligenter, quasi solliciti simus, ne immunitas 
culpae nobis possit obrepere. Deinde non in unum malum dixit, sed super 
mala. Et, a juventute, addidit; ex illa enim aetate crescit malitia, licet 
alibi legerimus quod non sit sine peccato nec unius diei infans. Sed 
et infantia sine peccato non sit propter corporis infirmitatem, diligentia 
autem et studium peccandi incipiat a juventute; ut puer quasi infirmus 
peccet, juvenis
-----------------------------------------------------------
tamquam improbus, qui studiose cupiat peccata 262 committere, et in criminibus 
glorietur. Apud plerosque enim innocentia pro ignavia, et culpa pro laude 
habetur. Ita se luxuria et deliciis et adulteriorum affectibus juvenes 
jactare consuerunt. Crescit ergo cum aetatibus culpa. Omne igitur genus 
hominum jam non consumendum declarat, cum dicit: Non adjiciam percutere 
omnem carnem: sed in parte vindicta servatur.
          
        


          CAPUT XXIII.
Quod ait Dominus: Semen et messis, frigus et aestus non requiescent, ad 
litteram et moraliter explicatur.

            82.
            Quid sit etiam quod ait: Semen et messis, frigus et aestus, 
hyems et aestas, die et nocte non requiescent
-----------------------------------------------------------
. Secundum litteram significat permansura manentibus secundum institutionem 
Domini, et statum suum temporibus incorrupta futura animalia, vel nemorosa 
omnia. Nam cum corrumpuntur
-----------------------------------------------------------
tempora, corrumpuntur etiam illa quae temporibus suis quaeque gignuntur. 
Si autem confusio sit temporum, quomodo possunt confusione facta etiam 
ea quae sunt gignentia permanere? Ergo tempora sunt quae aut corrumpunt 
aut reservant, prout ipsa sui habuerint qualitatem. Ideoque annus ex contrariis 
ducitur, vere, autumno, aestate, hyeme, sicut harmonia cantilenae permixtis 
gravibus et acutis videtur consistere. Sic ergo et mundus iste ex contrariis 
continetur, aere et terra, igni et aqua. Nostra quoque corpora frigore 
et calore, humore et siccitate, quemdam naturae ordinem servant. Nam si 
naturalis ordo ac mensura confunditur, tunc necesse est sequatur interitus. 
Ergo certum ordinem temporum Dominus, remota confusione diluvii, ad perseverantiam
-----------------------------------------------------------
mundi promittit futurum.
          

            83.
            Altior autem sensus hoc habet, ut per semen intelligamus principium, 
per messem intelligamus finem. In utroque salutis est causa. Alterum sine 
altero imperfectum est; quia ubi principium est finis quaeritur, nec potest 
esse sublato fine principium, et finis in principium recurrit. Ergo semper 
in eadem recursurum dum in hoc mundo est, genus memorat humanum, ut cum 
incipit annus, finiatur: cum finitur, incipiat, non medio mundus tempore 
resolvatur. Ita et mens quando aliquid videtur incipere, ad finem usque 
contendat, et operis sui terminum quaerat. Quando finit aliquod opus, non 
quasi consummato opere ferietur: sed in alia recurrat opera, et semper 
incrementa virtutis exerceat; quando quidem videt
-----------------------------------------------------------
quod in fructus suos semper terra revocetur, qui diversi aut vere et aestate, 
ut in partibus Orientis, aut aestate autumnoque nascantur, ut in partibus 
Occidentis.
          

            84.
            Alio tempore terrarum seminaria partus suos edunt: alio autem 
tempore fructus arborum carpimus. Dividui ergo fructus sunt necessarii, 
263 et voluptuarii: necessarii ex seminibus terrarum; at vero ex arborum 
fructibus voluptuarii. Itaque corpus nostrum tamquam vere, hoc est, aere, 
cibo pascitur naturali. Ἀέρ autem Graeco nomine, ver Latino dicitur. Ideo 
Scriptura de partibus Orientis, et maxime Aegypti per quam transivit Hebraeus, 
vel ex partibus Phoeniciae sumpsit exemplum. Anima autem voluptuariis, 
hoc est sapientiae fructibus alitur: cui
-----------------------------------------------------------
iterum, ut corpori nostro contrarium frigus et aestus, ita timor et iracundia 
videntur adversa. Sed quia in corpore est, necesse est et iracundiam habeat 
et timorem, nec potest sine hac esse corporeae necessitate
-----------------------------------------------------------
naturae. Et ideo mens sapientis moderamina justa dispensat; ne iram et 
timorem permisceat, et fiat confusio quaedam in animo illius atque diluvium.
          

            85.
            Die quoque et nocte quod ait, per diem intelligis illuminantem 
virtutem, per noctem recognoscis tenebrosam insipientiam. Itaque et in 
timore tamquam in frigore potest esse illuminans virtus. Similiter et iracundiam 
potest reprimere temperantia; ut in timore aliqui non penitus resolvantur, 
et magis timorem dirigant ad opera virtutis. Verbi gratia, si persecutor 
insistat, ut plus Deum timeas, et perpetua magis supplicia, quam praesentia 
putes esse vitanda, quae dum times, accendaris ad gloriam, perfidiae iratus 
et sceleri. Rursus iracundia succensus divino commotionem timore modereris.
          
        


          CAPUT XXIV.
De praerogativa potestatis hominibus in caetera animalia per benedictionem 
qua Noe cum suis donatus est, divinitus attributa. Et quomodo intelligatur 
Dominus eisdem hominibus in escam dedisse omnia reptilia, cum eorum quaedam 
venata sint.
-----------------------------------------------------------


            86.
            Et benedixit Dominus Noe et filios ejus, dicens: Crescite et 
multiplicamini, et replete terram, et dominamini ejus: et timor vester 
et tremor erit omnibus bestiis terrae, et omnibus avibus coeli, et in omnibus 
quae moventur super terram, et in omnibus piscibus maris. Haec praerogativa 
potestatis in caeteris animalibus videtur hominibus attributa et in superioribus 
partibus. Sed eo loco ubi
-----------------------------------------------------------
dixit quod Deus hominem fecit, dicitur: Masculum et feminam fecit eos, 
et benedixit eis dicens: Crescite et multiplicamini, et replete terram, 
et dominamini ejus, et potestatem habete super pisces maris, et volatilia, 
et bestias terrae, et reptilia. Quod eo admonui, ut intelligas geminam 
hominis generationem expressam: unam secundum imaginem Dei, alteram secundum 
figmentum de luto terrae. Denique illa creatio hominis de luto terrae videtur 
esse facta post mundum, postquam requievit Deus ab operibus suis. Sero 
quodammodo terrenae statuae figmentum gignitur. 264 Non erat pluvia super 
terram, nec homo terram operabatur. Tunc de limo terrae finxit Deus hominem, 
et insufflavit in faciem ejus spiritum vitae, et factus est homo in animam 
viventem (Gen. II,
-----------------------------------------------------------
5 et 7). Ille autem sexto die, quasi perfecto numero quo omnia conclusa 
sunt opera Dei, quasi perfecta operatione constitutus homo secundum imaginem 
Dei est, cui etiam iste comparatur qui in diluvio justus inventus est. 
Et ideo supra terrena omnia eum constituit Deus, sicut et illum ad imaginem 
Dei factum,
-----------------------------------------------------------
quia uterque a terrenis vitiis temperabat. Ille qui ita generatus est, 
ut nihil terreno deberet contagio: iste qui et in periculis fuerat approbatus, 
et examinatus in passionibus, et repertus quod in confusione non fuisset 
obnoxius passioni.
          

            87.
            Altior autem sensus habet quod justus magnitudine et multitudine 
virtutis augetur, atque doctrina; et replet terram, quasi cor quoddam in 
quo sit receptaculum intelligibilium. Ita nihil vacuum sapientiae esse 
patitur, quod insipientia possit invadere. Domitis igitur non solum terrenis 
omnibus passionibus, sed etiam sensibus corporalibus, bestias quoque sibi 
quodam terrore subjicit et timore, in quibus species videtur inesse malitiae 
atque feritatis. Immitis enim et agrestis est omnis malitia, et inflatur
-----------------------------------------------------------
aerio quodam tumore. Nec illud obscurum, quod reptilia quaedam lethalium 
quamdam habent speciem passionum, a quibus venenum quoddam menti videtur 
infundi. Omnibus ergo his imperat justus quibus non commiscetur: sed coercet 
ea, si mens ejus non delectatione, non cupiditate ducatur, non tristitia 
et timore frangatur; non etiam luxuria atque deliciis tamquam lubricum 
et caducum vitae hujus agat cursum, sed continentia et temperantia abigat 
a se vir sapiens hujusmodi passiones.
          

            88.
            Sed quia subdidit statim: Omnia reptilia quae sunt viva, erunt 
vobis in escam; ne forte te moveat quia ante de reptilibus diximus 
venenatis, cognosce alia esse reptilia venenata, alia mansueta. De mansuetis 
igitur reptilibus accipe, quae
-----------------------------------------------------------
etsi non omnia ventre et pectore repunt sicut colubri, tam exiguos tamen 
pedes habent, ut repere magis quam ambulare videantur. Ergo venenatorum 
reptilium similes immundas in corpore accipe passiones, mansuetorum autem 
decoras. Omnis enim affectus qui est praeter deformis delectationis illecebram, 
passio quidem est, sed bona passio. Cupiditas mollior, et ira, et timor, 
hae noxiae animae passiones sunt; affectus autem innoxii, passiones bonae 
sunt. Et his vivendi quidam nobis usus ministratur, et causa: harum cibo 
utimur ad vitae gratiam, harum epulis delectamur. 265
          
        


          CAPUT XXV.
An oleribus magis quam cornibus vescendum Dominus praeceperit; et quemadmodum 
nos munierit Moyses contra opiniones philosophorum de anima quorum varia 
placita referuntur: item qua ratione sit distinguendum inter animae partem 
rationalem et sensitivam; quidve anima sanguis dicatur?
-----------------------------------------------------------


            89.
            Quid est etiam quod ait: Sicut olera pabuli dedi vobis omnia? 
In quo et ii qui simpliciter
-----------------------------------------------------------
intelligunt, ut non expendant sermonis examen, non nobis videntur esse 
contrarii. Sunt enim qui putant quod olera ad escam nobis Dei nutu attributa 
videantur, quo his magis quam carnalibus epulis uti debeamus: ego autem 
libenter his acquiescerem, ut generi hominum, ad parcimoniam magis et temperantiam, 
olerum usus inolesceret; nisi viderem ab his qui non libenter accipiunt, 
posse referri mihi quia non omnia olera escae hominum inveniantur accommoda. 
Deinde quia non omne hominum genus sapientiae et continentiae amore ducitur, 
ut continentiam sequi possit. Et ideo quod generale praeceptum est, ad 
portiunculam paucorum hominum derivare non possumus, omnibus enim hominibus 
hoc praeceptum datur.
-----------------------------------------------------------

          

            90.
            Ideoque consideremus quid dixerit: Sicut olera, inquit, pabuli 
dedi vobis omnia, non olera omnia dedi vobis ad escam. Utantur igitur qui 
utuntur carne, tamquam oleribus, non ad distentionem, nec ad arvinam corporis, 
quam epulae carnis facere consueverunt. Sed quemadmodum et olera non omnia 
ad escae usum habilia sunt, ita etiam non omne vivum reptile accommodum 
ad usum epulandi. Siquidem ab omnibus venenatis abstinere debemus, licet 
huc quoque processerit luxuria, ut magis delectationi consulat quam periculo, 
et in plerisque resecto quod dicitur venenatum naturaliter inesse, reliquam 
partem ad cibum vindicet; quae etsi non plena periculi, tamen vicina periculo 
est, et corruptela aliqua necesse est in totius succum se carnis infuderit. 
Plerique
-----------------------------------------------------------
etiam sagittis venenatis transfigunt cervos et hujusmodi velocia animalia, 
et postea resecta quadam parte membrorum, reliquo corpore ad cibum utuntur.
          

            91.
            Quod autem ad altiorem sensum pertinet, hoc est, unde magis 
dictum est quod irrationabiles passiones ita debeant menti sapientis, ut 
olera rustico esse subjecta; atque ita his utamur tamquam reptilibus cogitationibus, 
ut agricola oleribus, quae licet obesse non possunt, cibi tamen non habent 
gratiam fortioris. Generale enim omnibus et commune praeceptum, non altiora 
indicit genera virtutum, quae utique paucorum sunt. Sed et si quis virtutum 
epulas fortiores sibi exhibere non possit, hujusmodi tamen habeat passiones, 
quae non noceant, sed delectent.
-----------------------------------------------------------

          

            92.
            Ideo in principio sanctus Moyses informavit nos atque instruxit 
de insufflatione animae, 266 ut non laberemur opinionibus diversis philosophorum, 
qui sibi ipsi constare non possunt. Plerique enim varia senserunt, ut Critias 
et ejus discipuli, sanguinem esse animam dicentes, istam utique animam 
qua vivimus, quae est sensibilis, non illam animam quae rationabilis et 
intelligibilis interioris
-----------------------------------------------------------
hominis aestimatur. Hippocrates autem etsi Critiae non improbavit ingenium, 
nec disputationem ejus redarguit; tamen sententiae non acquievit. Aristoteles 
ἐντελεχείαν dixit. Ignem alii esse voluerunt. Nos igitur hujusmodi 
divisionem teneamus; ut separemus quod est rationabile animae, cujus substantia 
divinus est spiritus, sicut ait Scriptura: Quia insufflavit in faciem ejus 
spiritum vitae. Esse autem in ea nutrimentum quoddam vitale quo hoc 
corpus animatur, esse etiam delectabile. Illarum igitur et vitalis et delectabilis 
animae partium substantia sanguis appellatur a quibusdam; licet etiam Scriptura 
dixerit: Anima totius carnis, sanguis estProprie igitur animam carnis 
sanguinem appellavit. In carne enim delectatio et passio est, non mens 
et
-----------------------------------------------------------
ratiocinatio. Tamen si diligenter intendas, hic locus illum explanat. Cum 
enim hoc loco animam sanguinem dixerit, utique significavit aliud esse 
animam, aliud sanguinem, ut sit animae substantia spiritus vitalis: sed 
ipsum spiritum vitalem non per se tantum et sine sanguine usum afferre 
vivendi, sed commisceri sanguini; quia sunt quae vocantur arteriae velut 
receptacula spiritus, quae non solum aerem purum amplectuntur: sed etiam 
sanguinem, sed minorem longe sanguinis portionem. Gemina enim cum vasa 
sint, aliud est venae quae φλὲψ graece appellatur, aliud arteriae. Vena 
plus habet sanguinis, quam spiritus, hoc est, φλὲψ· arteria minus habet 
sanguinis, multo amplius spiritus. Jam temperatio pro diversitate
-----------------------------------------------------------
naturae est hominum singulorum.
          

            93.
            Altior autem sensus delectare te debet, qui significat sanguinem 
animam ideo dictum, quia sanguis calidus et ignitus est, sicut est virtus. 
Quicumque igitur studio fuerit virtutis accensus, et vaporem laudis assumpserit, 
omnes delicias ventris excludit. Ea igitur cogitationum quae sunt carnalia 
atque terrena, in virtutis, inquit, ardore positi rejicietis, quasi inhabilia 
spiritali cibo. Non enim carnem manducabat, hoc est, terrenum aliquod cogitabat, 
qui dixit: Meus cibus est, ut faciam voluntatem Patris mei qui in coelis 
est, studia hominibus virtutis inspirans, et cupiditatem divinae cogitationis 
infundens. Ergo terrenae cogitationes et infirmae, quasi eviratae et sine 
usu sanguinis habentur. Et ille
-----------------------------------------------------------
eviratus dicitur, qui sanguinis plurimum amiserit, etenim sanguinis effusione 
frigescit. Quisquis igitur diligens virtutum est, cibos ablegat et rejicit 
corporales, nisi quantum scit satis esse naturae. Quisquis autem negligentior 
tamquam lubricum et aquosum vitae istius fuerit cursum secutus, quasi amissis 
vestigiis in uterum decidit et ventrem. Itaque ea quae sunt terrena desiderat, 
267 cibi coelestis alienus: et qui non possit dicere: Nostra conversatio 
in coelis est
-----------------------------------------------------------
. Ideoque ut ad secretos provocaret, ait idem: Ne tetigeritis, ne 
attaminaveritis, ne gustaveritis quae sunt ad corruptelam ipso usu, secundum 
praecepta et doctrinas hominum quae sunt rationem quidem habentia sapientiae, 
in observatione religionis et humilitate cordis, non in indulgentia corporis, 
non in honore aliquo ad saturitatem et diligentiam carnis.
          
        


          CAPUT XXVI.
Pejorem bestiis esse qui fratrem, id est, ejusdem naturae consortem occiderit; 
majus tamen periculum a fratribus ipsis germanis metuendum; eisque fraternum 
nomen non abrogari, ut eorum magis gravetur impietas. Unde morale dogma, 
cuique a propriis cogitationibus ac verbis cavendum. Qualis in fusi sanguinis 
auctorem comminatio: qui dictum de homine, ad imaginem Dei fecit eum: quidve 
addita vindictae causa nos doceat.
-----------------------------------------------------------


            94.
            Denique hunc sensum esse posteriora approbant; sic enim ait: 
Etenim vestrum sanguinem, et animarum vestrarum exquiram de omnibus bestiis, 
et de manu hominis. Bestiali malitiae comparavit, imo etiam acervavit 
iniquitatem hominis ultra bestiarum feritatem, dicendo: De manu hominis 
fratris. Etenim bestiae nihil nobiscum habent commune naturae, nullo velut 
fraterno jure devinctae sunt. Si nocent hominibus, quasi extraneis nocent. 
Naturae jura non violant, germanitatis non obliviscuntur affectum. Ideo 
gravius homo peccat qui fratri
-----------------------------------------------------------
insidiatur: et Dominus severius vindicaturum se esse promisit dicens: Sanguinem 
hominis de manu fratris ejus exquiram. An non frater est quem rationabilis 
naturae quidam uterus effudit, et ejusdem matris nobis generatio copulavit? 
Eadem enim natura omnium mater est hominum; et ideo fratres sumus omnes, 
una atque eadem matre generati, cognationisque eodem jure devincti.
          

            95.
            Ideoque et Dominus fratrem appellavit et eum fratrem a quo 
sanguis fratris exquiritur, significans magis ab his periculum pertimescendum 
qui fraterno sibi jure sociantur. Hinc etenim insidiae, hinc pericula frequentiora 
hominibus comparantur, et ut specialia comprehendamus, quod fratribus specialius 
in haereditatis divisione frequenter odia succrescunt. Deinde si fratri 
amplius collatum fuerit a parentibus, fratres
-----------------------------------------------------------
alii indignantur magis, et gratiam a parentibus collatam parricidio auferre 
conantur. Ista magis bella suspecta, bella non civium tantum, sed singularum
-----------------------------------------------------------
domorum. Illos ergo Dominus ad ultionis judicium comprehendit, quos magis 
insidiaturos sibi esse cognovit.
          

            96.
            Tertium est quod in eo fratrem dixit, non 268 quod dignus pietatis 
nomine parricida sit: sed quo magis pietatis gravetur vocabulo, atque inde 
fiat sceleris incrementum, quo justior sit vindicta scelesti. Ergo Dominus 
Deus noster ultionem promittit: ut vel sic frangatur metu, qui pietatis 
est oblitus; et sciat quod etiamsi homines effugiat homicida, Dei tamen 
judicium non possit evadere, sed majori et aeterno supplicio reservetur.
          

            97.
            Altiore autem sensu hoc intelligimus, non solum ab extraneorum 
insidiis, verum etiam a nostris, hoc est, domesticis cogitationibus nobis 
cavendum.
-----------------------------------------------------------
Deinde observandum nobis non solum a malitia mentis, verum etiam ab ipsis 
sermonibus nostris. Ideoque ait: De multiloquio non effugies peccatum. 
Ergo hoc significari videtur non solum operis nostri, sed etiam sermonis 
qui est magis domesticus, rationem Domino esse reddendam. Et ideo diligentius 
considerandum, ne vel sermone, vel opere contrahamus offensam; quia sicut 
ore confessio fit ad salutem, sic ore fit lapsus ad mortem.
          

            98.
            Qui effuderit, inquit, sanguinem hominis, pro sanguine hominis 
ejus, effundetur. Non erravit locutio, sed emphasis est, id est, exaggeratio 
facta verborum est, eo quod is qui effuderit sanguinem hominis, ipse quasi 
sanguis effundetur, quod spem ei posteritatis eripiat; quia sicut sanguis
-----------------------------------------------------------
effusus in terram, hac atque illac spargitur, ita impiorum anima corporeae 
fragilitatis more solvatur; quia et de anima dictum est mortem ejus 
esse corruptionem, eo quod gratiae coelestis munere defraudetur, et velut 
collisa malitiae scopulis salubritatis suae corpus imminuat.
          

            99.
            Movet etiam plerosque quod dixerit: Ad imaginem Dei fecit hominem: 
et non dixerit: Ad imaginem meam, cum ipse sit Deus. Sed intellige et Patrem 
esse, et Filium esse. Et licet per Filium omnia facta sunt, tamen legimus 
quia Pater fecerit omnia, et fecerit per Filium, sicut scriptum est: Omnia 
in sapientia fecisti. Sive ergo Pater dicit, ad imaginem Verbi fecit: 
sive Filius dicit, ad imaginem Dei Patris fecit. Et ideo familiarem quamdam 
et domesticam Deo demonstrat hominis
-----------------------------------------------------------
esse naturam, id est rationabilis hominis secundum quod ad imaginem Dei 
creati sumus; eaque causa inultum non esse apud Deum quod in domesticum
-----------------------------------------------------------
animal sibi videat crudeliter et impie esse commissum.
          

            100.
            Causa ergo vindictae addita facit, ut primum excludamus philosophorum 
quorumdam opiniones, qui negant Deum habere curam super homines: deinde 
scientes praerogativam nostrae ultionis apud Deum manere, neque in alios 
committamus quod divino judicio vindicandum sit; neque mortem ipsi vehementius 
pertimescamus, cum sciamus necati hominis innocentis apud Deum nullum esse 
contemptum. 269
          
        


          CAPUT XXVII.
Promittitur diluvium numquam ejusmodi futurum esse, ut terram omnem corrumpat; 
idque ad animi passiones traducitur. In arcu qui dicitur ponendus in nubibus, 
non intelligendam iridem ostenditur, sed divinae virtutis intensionem ac 
remissionem.
-----------------------------------------------------------


            101.
            Non erit, inquit, diluvium, ut corrumpat omnem terram. 
Dubium videtur: utrum enim, diluvium non erit, intelligendum sit quod diluvium 
corrumpat terram; hoc enim diluvia facere consuerunt: an vero non erit 
tale diluvium quo terra omnis corrumpatur, quod posteriora aperiunt, cum 
dicit omnem terram non corrumpendam? Ostendit enim diluvia quidem esse 
futura, sed non talia quibus possit omnis terra corrumpi.
          

            102.
            Sensus autem hoc altior habet, quod jam providentia futura 
sit Domini, ne tantum sit diluvium
-----------------------------------------------------------
corporalium passionum, ut anima omnis intereat. Et quidem non audeo dicere 
quia videtur Dominus statuere, quod nullius anima possit penitus interire. 
Quid enim de parricida dicimus? Quid etiam de homicida? Quid de adultero? 
Quid de praevaricatore? Quas ei partes animae ad veniam reservamus? Unde 
magis illud arbitror quod provocet Dominus Deus, ut etiam si quis leviores 
alias habeat passiones, non penitus divinam desperet gratiam, nec omnimodis 
victurum se esse diffidat. Sed etiam si est luxuriosus, nec potest studium 
vitare luxuriae, ab adulterio tamen studeat temperare; sit epulandi delectatio, 
non stuprandi sit. Etiam si nescio quis avarus qui aliena diripuit, ejecit 
pupillos, eliminavit viduas, vel postea tamen in poenitentiam regressus
-----------------------------------------------------------
restituat quod abstulit. Denique Zachaeus ideo veniam meruit, quia non 
solum restituturum se, sed quadruplum promisit quibus aliqua sustulisset, 
pauperibus quoque medietatem sui patrimonii donaturum.
          

            103.
            Consideremus etiam diligentius quid sit, quod ait: Arcum meum 
ponam in nube, et erit signum testamenti aeterni inter me et inter terram: 
et erit cum innubilavero nubes super terram, parebit arcus meus in nube, 
et memor ero testamenti mei. Non enim sicut plerique arbitrantur, 
arcum istum
-----------------------------------------------------------
dicit quem aiunt homines esse, quo pluviarum signa aliqua declarentur, 
in quo colores diversi tamquam radiorum solis nunc rutilantium, nunc lumine 
lucentium clariore figurantur: unde et pluvia futura significatur, eo quod 
inconstantia quaedam serenitatis versicolora specie demonstretur. Arcum 
hunc irim quidam appellant: sed absit ut hunc arcum Dei esse dicamus. Hic 
enim arcus qui iris dicitur, per diem videri solet, nocte non apparet. 
Etiam per ipsum diem, si obductus aer tetris nubibus fuerit, nec sic quidem 
videtur, ni forte cum graviores nubes se coeperint relaxare.
          

            104.
            Ergo videamus ne quia arcus quo sagittae jaciuntur, nunc tenditur, 
nunc resolvitur, quamdam extensionem et remissionem videatur Scriptura 
270
-----------------------------------------------------------
significare, per quam neque penitus per nimiam extensionem universa rumpantur; 
sed sit quaedam mensura, et quoddam divinae virtutis examen. Est ergo virtus 
invisibilis Dei quae et specie istius arcus extendendi et remittendi moderatur 
pro divina voluntate, misericordia, potestate, quae neque omnia confundi 
nimia solutione, neque dirumpi nimia irruptione patiatur. Quam ideo in 
nubibus dicit poni, quia tunc maxime opus est divinae auxilio providentiae, 
quando agmina nubium in procellas tempestatesque coguntur. Ideoque dicit: 
Arcum meum ponam in nube, non sagittam ponam. Arcus enim instrumentum jaculandae 
sagittae est. Itaque non ipse arcus vulnerat, sed sagitta. Et ideo Dominus 
in nube arcum magis quam sagittam ponit, id est, non illud
-----------------------------------------------------------
quod vulneret; sed quod habeat terroris indicium, vulneris effectum habere 
non soleat.
          
        


          CAPUT XXVIII.
Enumeratis tribus Noe filiis, generationem Cham ideo prius esse memoratam, 
ut ejus peccatum amplificetur, et ex eodem profecta impia generatio demonstretur: 
quod moraliter de mala passione improbae passionis genitrice intelligendum.

            105.
            Qua ratione autem cum supra tres filios Noe computaverit, Sem, 
Cham, Japheth, hoc loco unius comprehenderit medii filii generationem? 
Hoc est quod ait: Cham autem pater erat Chanaan: isti tres erant filii 
Noe. Et maxime cum illi duo justi, iste medius injustus. Injusti ergo
-----------------------------------------------------------
prius generatio, quam justorum comprehenditur. Neque enim possumus negare 
quod scriptum est: sed ad coacervandum delictum ipsius addita ejus est 
generatio; quia cum haberet filium et pater esset, solus ipse patrem non 
cognovit, qui magis cognoscere debuisset. Et ideo improbum habere meruit 
filium, quia improbus fuerat patri. Simul significat ex illo Chanaan Chananaeos 
fuisse, qui post multas generationes a populo justo oppressi cesserunt 
in ejus possessionem. Auctorem ergo Chananaeorum Chanaan fuisse manifestum 
est, qui fuit
-----------------------------------------------------------
filius hujus Cham qui impius in patre exstitit.
          

            106.
            Altior autem sensus nominum interpretatione signatur. Cham 
enim calor est, Chanaan turbatio eorum. Qui enim calet, continuo movetur 
et perturbatur; ideoque evidentissime declaratur non tam hominem patrem 
hominum fuisse: sed passionem malam improbae passionis generatricem, quae 
esset a patris moribus, hoc est, ab usu virtutis aliena. 271
          
        


          CAPUT XXIX.
Quomodo Noe factus sit agricola; quodve inter agricolam et operatorem terrae 
discrimen: et quomodo carnem suam alter excolit, alter operatur? Quare 
idem Noe vineam primum plantaverit, id est, rem non necessariam, cum fontes 
ad potum sufficiant:
-----------------------------------------------------------
cur etiam de illo scriptum: Et bibit de vino: ubi de gemina ebrietate; 
ac postremo de gemina animae nudatione disseritur.

            107.
            Et coepit Noe homo agricola esse terrae. Videtur quidem 
prima specie Adae illi qui de terra factus est, comparari Noe vir justus; 
quia et de illo scriptum est quod de paradiso ejectus coeperit operari 
terram: de isto quoque quoniam egressus ex arca factus sit agricola. 
Et propemodum in utroque praecesserat quaedam forma diluvii, quia et Noe 
post diluvium, et Adam post mundi constitutionem secundum figmentum corporis. 
Nam ut mundus fieret, congregata est aqua in unam congregationem, ut videretur 
terra quae ante non
-----------------------------------------------------------
poterat per aquarum confusionem videri. Ergo sicut ille primigenes magister 
terram videtur operatus, ita etiam egressus ex arca Noe seminationis et 
culturae auctor est factus. Haec putantur similia: sed si verba consideres 
quae jam vim sensus altioris exprimunt, aliud est operatorem terrae esse, 
aliud agricolam. Alius enim tamquam mercenarii, alius tamquam patrisfamilias 
loco fungitur. Denique Cain qui fratrem occidit, erat operarius terrae. 
Et ut scias quia operari terram magis servile quam liberum sit, maledicto 
parricidalis ejus operatio comprehenditur. Denique scriptum est: Quoniam 
operaberis terram, et non augebit virtutem suam dare tibi: gemens et tremens 
eris super terram.
          

            108.
            Terra autem caro nostra est quam improbus
-----------------------------------------------------------
operatur, bonus autem excolit. Ille quasi mercedem quaerat e terra; iste 
quasi bonae fructus capiat et gratiam disciplinae; ut magis fructiferum 
faciat agrum suum, et qui Domini possit respondere culturis, et indulgentiam 
cultoris ostendat. Operator autem quid aliud nisi escam tantummodo corporis 
sui quaerit, ventris magis usui studens, atque id solum explicare contentus, 
quod sibi prodesse possit ad victum? Ille
-----------------------------------------------------------
vero alius fructuum utilitate pascitur. Quos fructus habeat justus agnoscis. 
Fructus autem spiritus, charitas, gaudium, pax, patientia, bonitas. Bonus 
ergo agricola habet continentiam, castitatem, ut si quae arbores cito curvantur 
in terram, et effusius germinant, eas velut quadam temperantiae suae falce 
succidat, ut abjiciant quod infirmum est, germinent quod decorum.
          

            109.
            Quid est quod justus primum vineam plantat, et non aut triticum 
aut hordeum? Unde autem vinea post diluvium corruptionemque terrae? Sed 
de hoc supra diximus; quia veris tempore etiam corruptarum radices 
vitium pullulare 272 potuerunt. Unde et illud majore sollicitudine solvendum 
arbitror, quia justus prius quae voluptuaria,
-----------------------------------------------------------
quam quae necessaria sunt requirit. Necessarii enim fructus sunt tritici 
et hordei, sine quibus non possumus vivere: vinum autem voluptuarium, et 
causa delectationis datum. Quod quia justus est, ideo sibi magis hoc quod 
secundum erat, quam quod primum est, vindicavit. Necessaria enim alimenta 
vivendi Deo detulit, quod erat. Superfluum autem vinum hominibus, et non 
necessarium.
          

            110.
            Sed forte dicas ita sine potu non posse homines vivere, quemadmodum 
etiam sine cibo. Necessarius est ergo potus, sicut cibus: non abnuo. Siti 
utique necessarius a Domino constitutus: non repugno. Et ideo ad potum 
necessarium fontes et flumina convenit derivare, quae non utique manu hominis 
effecta, sed Domini Dei nostri jussu et operatione
-----------------------------------------------------------
fluxerunt. At ne quia diximus operationem Domini, ad illud retorqueas quod 
operatio Cain videtur maledictiones habuisse; considera non operationem 
maledicti nomen accipere, sed quod scriptum est, operari terram. Qui enim 
operatur terram mercenarius est. Ille autem non mercenarius, sed Dominus, 
qui ait: Pater meus usque modo operatur, et ego operor. Quid operatur 
hujusmodi operator? Audi: Meus cibus est, ut faciam voluntatem Patris mei 
qui in coelis est.
          

            111.
            Et bibit, inquit, de vino, et inebriatus est. Non dixit, 
vinum bibit; neque justus vinum ebibit; sed de vino, hoc est, de ejus portione 
libavit. Ebriosi est omne absorbere vinum, et intemperantis evacuare quod 
sumpserit: continenti
-----------------------------------------------------------
autem utendum mensura legitima est. Ebrietatis itaque species gemina est, 
una quae titubationem corpori afferat, atque ejus supplantet vestigia, 
sensumque perturbet: altera quae mentem virtutis vaporet gratia, et omnem 
infirmitatem videatur avertere. Unde Apostolus ait: Vino modico utere propter 
frequentes tuas infirmitates. Sicut enim isto bibendi moderamine vinum 
non infirmitati est,
-----------------------------------------------------------
sed saluti, atque omnem infirmitatem allevat corporis: ita etiam ebrietas 
illa praeclara omnem infirmitatem carnis excludit, de qua scriptum est: 
Et poculum inebrians quam praeclarum est! quae sit ista ebrietas? 
Inebriamini, inquit, non vino in quo est luxuria: sed implemini Spiritu 
sancto, sicut Apostolus dixit. Et secundum litteram igitur cautio 
est, et secundum altiorem sapientis gensum, laudatio est. Cautus est qui 
etsi nudatur, in domo tamen nudatur sua, ubi operimenta non desint, et 
quaedam tegmina ebrietatis; ut vitia sua norit abscondere.
          

            112.
            Corporalia igitur nudum corpus tegunt, ut parietes et tecta: 
animae autem quae sint operimenta videamus. Sed tunc operimenta reperimus, 
si enudationem
-----------------------------------------------------------
ejus discusserimus. Gemina autem nudatio sapientis. Gemino igitur amictu 
mens nostra vestitur, si aut peccatum imprudens admiserit; haec est enim 
enudatio velut 273 ebriae mentis, ut nesciat quod delinquat, quasi quae 
temulentia quadam ignorantiae in vitium deducta labatur: aut rursus negligentiae 
et ignorantiae somno sepulta errorem suum non nesciat. Quae cum inciderimus, 
imo cum peccata plura inciderimus etiam per scientiam (est enim naturalis 
quaedam etiam nostrae infirmitatis ebrietas, ut impetu delectationis feramur 
in vitium, sicut plerique juvenili accensi calore, aut luxuria et delectatione 
flammati, aut avaritiae rapti cupiditate), certe omnibus his medicina quaeratur, 
ut aliquis tegat hujusmodi infirmitatem suam, primum pudore quodam
-----------------------------------------------------------
et verecundia; ut etiam si in lubrico sit adhuc positus delinquendi, det 
tamen emendationis insigne. Etenim plurimum interest utrum peccata sua 
jactare desideret. In altero enim turpis impudentia, in altero tolerabilis 
verecundia spem futurae correctionis ostendit.
          

            113.
            Alia est autem denudatio animae, quia velut quamdam sarcinam 
corporis abjicit atque exuit, sicut sepulcrum quoddam carnis effugiens. 
Sepulcrum enim patens est guttur hujusmodi hominum, in quo sepulcro velut 
attumulatur anima delectationibus et cupiditatum passionibus onerata diversis. 
Exuit igitur se a congestione terrena, et quasi retia quaedam circumfusa 
evadit atque effugit, quaecumque se ab omni nudaverit passionum laqueo, 
et omnem illam
-----------------------------------------------------------
deformem speciem terrenae labis averterit, ut lucem videat decoris aeterni.
          
        


          CAPUT XXX.
Quare Cham tum dictus sit pater Chanaan, cum hic nondum esset genitus; 
et qua ratione in persona Cham patrem deridentis intelligendum improbos 
omnes, si bonos viros in culpam incidisse contingat, exsultare.

            114.
            Quaero nunc cur non simpliciter dixerit:
-----------------------------------------------------------
Vidit Cham nudationem patris; sed: Vidit Cham pater Chanaan? Utique 
Chanaan natus non erat: cur ergo nomen addidit filii; nisi ut et vitio 
auctoris deformaretur haereditas, et auctor filii nequitia gravaretur? 
Et pater igitur in filio, et in patre filius redarguuntur, habentes stultitiae, 
nequitiae, impietatis quoque commune consortium. Nec poterat fieri ut bonum 
generaret filium, qui ipse bono patri nequam, et filius et naturae et eruditionis 
degener exstitisset. Haec secundum litteram.
          

            115.
            Quod autem ad altiorem sensum pertinet, omnes mores pessimi 
erroribus delectantur alienis: nec solum erroribus, sed etiam iis quae 
ipsis videntur mala esse, etiamsi non sint. Nudum enim Noe se non sentiebat 
qui amictu erat indutus sapientiae.
-----------------------------------------------------------
Denique nec Adam in paradiso positus nudum se putabat, nisi postea quam 
praevaricationis commisit errorem. Et redopertus amictu sapientiae ac justitiae, 
mandatorum coelestium praevaricatione nudatus, nudum se vidit, et foliis 
operiendum putavit. Ridet igitur Cham nudatum patrem videns. Omnis nam 
que 274 improbus quoniam ipse devius disciplinae est, aliorum lapsus non 
solum pro sui erroris solatio accipit, quod consortes invenerit culpae: 
verum etiam improbo laetatur affectu, tamquam sua ipse delicta correxerit. 
Mala mens ergo laetatur praeter propositum aliquid accidisse sapienti; 
cum utique corporis lapsus in vitio esse non debeat, etiamsi lapsus putetur, 
nisi animus quoque inclinetur in culpam. Postremo veniabilia judicentur 
hujusmodi
-----------------------------------------------------------
errata, non odio prosequenda, non habenda ludibrio. Sed mens, ut dixi, 
improba, cum putat errasse sapientem, insultandum arbitratur ei cujus sibi 
putat mores esse contrarios, quod peccatum suum velut tacito quodam sapientis 
testimonio redarguatur; eoque laetandum sibi, quod justo viro nec eruditio 
ipsius profuerit, nec justitia suffragata sit, nec ea quae secundum corpus 
sunt, habuerint prosperos cursus. Haec enim pro summis bonis apud improbos 
aestimantur in divitiis aut honore posita, quae tamen nullum fructum ad 
laudem virtutis conferunt. Propterea insipientiae defensores videntur, 
qui virtutis amatorem prosperorum munere esse fraudatum, qui omne bonum 
temporalibus magis quam perpetuis aestimandum putant.
          
        


          CAPUT XXXI.
Sem et Japheth pietas commendatur; et quid sit quod retrorsum dicuntur 
ambulasse, exponitur. Tum quomodo sobrius factus sit Noe. Denique cur Scriptura, 
cum prius Cham medium posuisset, eum nunc juniorem appellaverit.
-----------------------------------------------------------


            116.
            Quid est quod Sem et Japheth imposuerunt vestimentum super 
humeros suos, et perrexerunt retrorsum, et operuerunt nudum patrem, et 
non viderunt
-----------------------------------------------------------
nudationem ejus? Littera evidentem pietatis expressit affectum, quod 
nudatum amictu patrem boni filii videre caverunt, ne paterna reverentia 
vel ipso minueretur aspectu. Siquidem etiam tacito vultu pietas frequenter 
offenditur. Unde etiam Romae vetus fuisse usus dicitur, ne filii cum parentibus 
et maxime puberes intrarent lavacrum.
          

            117.
            Sensus autem altior hoc habet, quia insipiens praesentia tantummodo 
videt quae in oculis sunt, futura non respicit, praeterita non cogitat. 
Sapiens autem et praeterita recordatur, et futura considerat. Omnis ergo 
mens sapiens retrorsum ambulat, hoc est, praeterita spectat; nec naturae 
quodam usu impeditur: nihil vacuum, nihil nudum suorum patitur esse gestorum. 
Operit quae aliter gesta sunt amictu
-----------------------------------------------------------
quodam et gratia vel praesentis operis, vel futuri; ut nihil indecorum 
praetereat, nihil inornatum relinquat. Unde et Apostolus superiora obliviscebatur, 
priora appetebat: sed obliviscebatur, ut absconderet persecutionis errores, 
ut tegeret superiora delicta, bonisque operibus obumbraret. Beati enim 
et illi quorum tecta sunt peccata; id est, si tegantur bonis factis, 
et operiantur virtutum sequentibus disciplinis. 275
          

            118.
            Et sobrius, inquit, factus est Noe a vino. Manifestum 
est ex ebrietate, intercedente somno, sobrios fieri homines: mens autem 
sobria est, quando et praeterita et futura cognoscit. Sobria ergo erat 
mens justi, etiam quando ebria putabatur. Est enim praeclarum poculum
-----------------------------------------------------------
inebrians justos. Ille autem vere inebriatus erat, qui ridebat patrem. 
Qui enim neque praeteritam generationis gratiam, neque praesentem reverentiam 
patris, neque futuram poenam paternae injuriae considerabat, vere ebrius 
erat; et quod putabat videre se, non videbat. Erat in illo profunda caecitas, 
qui patrem videre non poterat. Nam si vidisset patrem, non utique risisset. 
Neque enim ridendus, sed verendus est pater. Multo autem amplius mentem 
justi insipiens videre non poterat. Quomodo enim videbat, qui in eo putabat 
ebrietatis errorem, ubi erat perfectus sapientiae caeterarumque virtutum 
vapor? Sicut scriptum est: Vapor est enim virtutis Dei. Quando enim 
mens magis sobria est, quam tunc quando naturam omnium rerum, temporumque
-----------------------------------------------------------
praesentium et futurorum ita spectat negotia, ut nulla in eo temporalis 
titubantia ebrietatis appareat?
          

            119.
            Quaero etiam qua ratione cum ante medium dixerit inter filios 
Cham, nunc juniorem constituat. Sic enim scriptum est: Cognovit Noe omnia 
quae fecit ei filius junior. Numquid ante Scriptura in ordine generationis 
erravit? Non utique. Quid ergo? Contraria nunc scripta sunt? Non arbitror. 
Quomodo igitur solvitur, nisi juniorem non
-----------------------------------------------------------
aetate, non tempore accipias: sed rudem sensu et in quadam intellectus 
infantia constitutum, qui provectioris doctrinam aetatis non hauserit, 
nec perceperit senile consilium? Cani enim quidam sunt sensus hominum. 
Et ideo inquit: Cum veneris ad seniorum concilium, claude os tuum. 
Et alibi habet sententia: Discendum enim tibi prius est, quam loquendum. 
Aures ergo paratas habe, ut aliquid de sapientium consiliis consequaris. 
Lingua reprimenda est, auditio praeparanda.
          
        


          CAPUT XXXII.
Cur in benedictione Sem dictum fuerit: Benedictus Dominus Deus Sem; et 
cur hujus servituti non Cham qui peccavit, sed filius ejus addicatur? Ad 
extremum benedictio Japheth exponitur.
-----------------------------------------------------------


            120.
            Benedicens filium suum Sem ait Noe: Benedictus Dominus Deus 
Sem; et erit Chanaan servus ejus. Et Dominum et Deum dixit, et specialiter 
Deum filii sui cui nomen Sem est; eo quod Deus justorum est, hoc est, Deus 
montium, non vallium, qui gratiam habeant virtutis excelsae. Deinde qua 
ratione cum filius ejus Cham peccaverit, non ipsum sed filium ejus servituti 
addixit? Et fortasse ideo quod pater plus afficitur injuriis filii sui, 
maxime quarum ipse reus et auctor exsistat, et vehementius contristatur 
sui peccati damnationem a filio persolutam, qui non tam suo, quam patris 
merito puniretur. 276 Deinde quia qui doctrinae paternae
-----------------------------------------------------------
discipulus esset filius, et pessimarum aemulus cogitationum, uno corpore 
uterque uteretur et mente, eademque malitia. Indifferenter igitur vel paternae, 
vel suae malitiae filius pretium luit; quoniam improbitatis commune consortium 
est. Quod igitur pro patris solvit improbitate, sine dubio et pro sua solvit, 
culpae ejus reus: vel certe diutius poena producitur, cum etiam ad filium 
usque pertendit, et successoris afflictio in tempora multa profertur. Hoc 
secundum litteram.
          

            121.
            Caeterum non tam hic homines quam mores comprehenduntur, quorum 
in utroque una natura. Nam Cham calor, Chanaan commotio et inquietudo: 
qui autem calidus est, utique inquietus atque commotior est. In duobus 
igitur erat una passio, et
-----------------------------------------------------------
unus affectus. Itaque cum alter addicitur, uterque damnatur.
          

            122.
            Cum sanctus igitur Noe benedicens filium suum Japheth ait: 
Dilatet Dominus Japheth, habitet in domibus Sem, et fiat Chanaan servus 
ejus. 
Indifferentia autem latitudinem habet, quae est in salute, vigore, decore, 
fortitudine, divitiis, gratia, nobilitate, amicis, potestatibus,
-----------------------------------------------------------
et caeteris. Sed haec licet indifferentia bona sint; tamen plerisque nocuerunt, 
qui ea non cum sapientia et justitia possederunt. Multos enim ebrios fecere 
divitiae, nobilitas et potestas superbos, pulchritudo luxuriosos, cujus 
suffragio alienae mentis corruperint castitatem. Ergo pro utentis affectu 
horum quae diximus, indifferentiae sunt, quorum usus aut virtutibus regitur; 
aut certe sine gubernatione virtutum fraudi esse incipiunt, quae possunt 
esse utilitati.
          
        


          CAPUT XXXIII.
De CCCL annis quos Noe post diluvium vixisse traditur; tum de posteritate 
Japheth ad litteram ac moraliter.

            123.
            Nunc quoniam post diluvium Noe dicitur
-----------------------------------------------------------
vixisse trecentis et quinquaginta annis, nequaquam praetereundum putamus. 
Nam in trecentis crucem Christi significari certum est, cujus typo justus 
a diluvio liberatus est. In quinquaginta Jubilaeus est numerus remissionis 
quo Spiritus sanctus missus a coelo est, gratiam humanis pectoribus infundens. 
Perfecto igitur numero remissionis et gratiae justus curriculum vitae hujus 
implevit.
          

            124.
            De generatione Japheth, inquit, Rhodus et aliae insulae sunt 
nationum. Non immerito latitudo dicitur, quando etiam in alteram partem 
naturae, hoc est, maritimam generatio ejus processit. Vere enim tamquam 
latitudo non fuit eo contenta, quod in usum hominibus natura praescripserat, 
hoc est, terrae possessione: verum etiam introgressa est
-----------------------------------------------------------
mare, et ad insulas usque processit. Hoc secundum litteram.
          

            125.
            Secundum altiorem autem sensum, ea quae extra sunt, quae dicuntur 
bona, divitiae, potestates, 277 honores quasi diffunduntur latius; nec 
tantum his contenti sunt divites, quae in manibus et in conspectu sunt: 
sed longe lateque diffundunt suas cupiditates, dum aut pecuniarum compendium 
de ulterioribus quaeritur, aut honor a pluribus, aut potestas diffusior, 
aut cupiditas.
          
        


          CAPUT XXXIV.
Qualis Cham illius improbi filius senior fuerit: et de filio Chus Nembroth 
gigante et venatore, cujus nomen exponitur, et a quo regnum Babylonis coepisse 
memoratur.
-----------------------------------------------------------


            126.

-----------------------------------------------------------
Nunc quaero qua ratione Cham illius improbi filium seniorem Scriptura fuisse 
memoraverit? Duo genera terrae, unum velut arenosum et pulverulentum, imo, 
ut expressius dicam, pulvis: aliud genus terrae fructiferum atque fecundum, 
hoc est, terra solidior et profunda. Quid igitur improbus nisi pulverem 
generat, ex quo generatio esse non possit? Ideoque Propheta pulverem impiis 
comparavit dicens: Non sic impii, non sic, sed tamquam pulvis quem projicit 
ventus a facie terrae. Eo quod etiam secundum altiorem sensum infecunda 
sit impiorum anima, quae fructus utiles generare non possit.
          
          
-----------------------------------------------------------



            127.
            Qua ratione etiam Chus Nembroth gigantem genuerit, qui erat 
venator ante Deum? 278 Unde dictum est: Sicut Nembroth gigas venator ante 
Deum. Quid igitur aliud pulvis et arena generaret, nisi terrenum hominem; 
eo quod impius coelestibus terrena praeponat. Gigantes enim fabulae inducunt 
adversum supera voluisse pugnare, et terreno ascensu scandendum ad coelestia 
putaverunt.
          

            128.
            Altiore autem sensu illud significatur, quod qui terrenas diligit 
voluptates, eas sequitur, et putat his se posse ad Dei gratiam pervenire, 
et regnum coeleste hujusmodi erroribus deferendum, is adversum coelestia 
contumaci praeliatur affectu. Propterea et in proverbio est de eo qui deliquerit: 
Sicut Nembroth gigas venator ante Deum. Nembroth autem per
-----------------------------------------------------------
interpretationem dicitur Aethiops. Color Aethiopis tenebras animae squaloremque 
significat, qui adversus lumini est, claritatis exsors, tenebris involutus, 
nocti similior quam diei. Venatoris quoque usus in silvis, inter feras 
ac bestias conversatio ejus. Irrationabilis ergo miscetur irrationabilibus 
passionibus; et ea quae sunt malitiae agrestis atque praedurae venator 
hujusmodi explorare consuevit, atque his potiri atque delectari. Denique 
Nembroth hujus principium regni Babylon, hoc est, confusio; eo quod malitia 
et potestas non in simplicitate et puritate, non in distinctione virtutis, 
sed in confusione
-----------------------------------------------------------
vitiorum est.
          
        
      

  