######################################################################

 	




        LIBER PRIMUS.
        443 PROLOGUS.


-----------------------------------------------------------

Gratianum ob ardorem discendae fidei laudat Ambrosius, semet vero deprimit. 
Quamquam autem illum humana doctrina indigere neget, quippe qui a Deo ipso 
fuerit institutus, addit tamen eumdem hac sua pietate viam sibi ad victoriam 
munire. Tum difficultate operis insinuata, non tam rationem quam auctoritatem, 
maxime vero Nicaeni concilii, secuturum se profitetur.
        
            1.
          Regina Austri venit audire sapientiam Salomonis, ut in libro 
Regnorum legimus. Hiram quoque rex ad Salomonem misit, ut cognosceret 
eum. Tu quoque, sancte
-----------------------------------------------------------
imperator Gratiane, veteris imitator historiae, fidem
-----------------------------------------------------------
meam audire voluisti. Sed non ego Salomon, cujus mireris sapientiam: neque 
tu unius gentis, sed totius orbis Augustus fidem libello exprimi censuisti: 
non ut disceres, sed ut probares.
        

          2.
          Quid enim discas, imperator Auguste, quam ab ipsis incunabulis 
pio fovisti semper affectu? Priusquam te, inquit, formarem in utero matris 
tuae, novi te: et priusquam exires de vulva, sanctificavi te. Santificatio 
ergo non traditur, sed infunditur; et ideo divina dona custodi. Quod enim 
nemo te docuit, utique Deus auctor infudit.
        

          3.
          Petis a me fidei libellum, sancte imperator, 444 profecturus 
ad praelium; nosti enim fide magis imperatoris quam virtute militum quaeri 
solere
-----------------------------------------------------------
victoriam. Nam et Abraham trecentos decem et octo
-----------------------------------------------------------
duxit ad bellum, et ex innumeris tropaea hostibus reportavit; signoque 
Dominicae crucis et nominis, quinque regum victriciumque turmarum subacto 
robore, et ultus est proximum, et fratris filium meruit et triumphum. 
Jesus quoque filius Nave hostes quos totius exercitus manu valida superare 
non poterat, septem tubarum sacerdotalium sono vicit, ubi ducem militiae 
coelestis agnovit. Ergo et tu vincere paras, qui Christum adoras: vincere 
paras, qui fidem vindicas, cujus a me libellum petisti.
        

          4.
          Mallem quidem cohortandi ad fidem subire officium, quam de fide 
disceptandi; in altero enim religiosa confessio est, in altero incauta 
praesumptio: sed quoniam neque tu cohortatione indiges, neque
-----------------------------------------------------------
ego excusandi liber, ubi pietatis officium est, audax negotium verecunda 
occasione suscipiam; ut de fide pauca disceptem, de testimoniis plura contexam.
        

          5.
          De conciliis id potissimum sequar, quod trecenti decem et octo 
sacerdotes, tamquam Abrahae electi judicio, consona fidei virtute victores, 
velut tropaeum, toto orbe subactis perfidis, extulerunt; ut mihi videatur 
hoc esse divinum, quod eodem numero
-----------------------------------------------------------
in conciliis fidei habemus oraculum, quo in historia pietatis exemplum. 
445
        


          CAPUT PRIMUM.
Catholicam fidem a gentilium, Judaeorum, ac haereticorum erroribus distinguit: 
expositoque vocum Dei et Domini significatu, personarum discrimen, et naturae 
unitatem demonstrat: quam dum separant Ariani, non tres Deos tantum inducunt, 
sed etiam Trinitatis regnum destruunt.

            6.
            Assertio autem nostrae fidei haec est, ut unum Deum esse dicamus: 
neque, ut gentes, Filium separemus: neque ut Judaei, natum ex Patre ante 
tempora, et ex Virgine postea editum denegemus: neque ut Sabellius, Patrem 
confundamus et Verbum; ut eumdem Patrem asseramus et Filium: neque ut
-----------------------------------------------------------
Photinus, initium Filii ex Virgine disputemus: neque ut Arius, plures credendo 
et dissimiles potestates, plures deos gentili errore faciamus, quia scriptum 
est: Audi, Israel, Dominus Deus tuus, Deus unus est.
          

            7.
            Deus enim et Dominus nomen magnificentiae, nomen est potestatis, 
sicut ipse dicit: Dominus nomen est mihi. Et sicut alibi Propheta asserit: 
Dominus
-----------------------------------------------------------
omnipotens nomen est ei. Dominus ergo et Deus vel quod dominetur omnibus, 
vel quod spectet omnia, et timeatur a cunctis.
          

            8.
            Si ergo unus Deus, unum nomen, potestas una est Trinitatis. 
Denique ipse dicit: Ite, baptizate gentes in nomine Patris, et Filii, et 
Spiritus sancti. In nomine utique, non in nominibus.
          

            9.
            Ipse etiam dicit: Ego et Pater unum sumus. Unum dixit, ne 
fiat discretio potestatis et naturae: sumus addidit, ut Patrem Filiumque 
cognoscas; quod perfectus Pater perfectum Filium genuisse credatur: et 
Pater et Filius unum sint, non confusione personae, sed unitate naturae.
          

            10.
             Unum ergo Deum, non duos aut tres deos dicimus; 
ut impia Arianorum haeresis dum
-----------------------------------------------------------
criminatur, incurrit. Tres enim deos dicit, qui divinitatem separat Trinitatis; 
cum Dominus dicendo: Ite, baptizate gentes in nomine Patris, et Filii, 
et Spiritus sancti, unius esse Trinitatem potestatis ostenderit. Nos Patrem 
446 et Filium et Spiritum sanctum confitemur; ita ut in Trinitate perfecta 
et plenitudo sit divinitatis, et unitas potestatis.
          

            11.
            Omne regnum in se divisum facile destruetur, Dominus hoc dicit. 
Non ergo divisum est regnum Trinitatis. Si ergo divisum non est, unum est; 
quod enim unum non est, divisum est. Tale ergo regnum esse cupiunt Trinitatis, 
quod divisione sui facile destruatur. Immo quia non potest destrui, constat 
non esse divisum. Non enim dividitur unitas, nec scinditur; et ideo nec 
corruptelae
-----------------------------------------------------------
subditur, nec aetati.
          
        


          CAPUT II.
Imperatorem ad fidei zelum exhortatus, ab ea quae Christo cum Patre inest, 
voluntatis atque operationis unitate ipsum Deum esse ostendit. Quapropter 
expositis divinis attributis, eadem Christo etiam convenire affirmat: cujus 
praeterea varias appellationes prosecutus, iis substantialem unitatem personalemque 
distinctionem probari docet: tum exemplis aliquot ad explicandam unitatem 
illam adductis, negat aliter Dei unitatem defendi posse.

            12.
            Non quicumque, inquit, mihi dicit: Domine, Domine, intrabit 
in regnum coelorum.
-----------------------------------------------------------
Non ergo perfunctoria fides debet esse, imperator Auguste; scriptum est 
enim: Zelus domus tuae comedit me. Itaque fideli spiritu et mente devota 
Jesum Dominum invocemus, Deum esse credamus; ut in nomine ejus quidquid 
a Patre petimus, impetremus; Pater enim se per Filium vult rogari, Filius 
vult rogari Patrem.
          

            13.
            Concordat pietatis gratia, nec virtutis facta discordant. Quaecumque 
enim Pater facit, eadem et Filius facit similiter. Et similiter facit, 
et eadem facit Filius: sed vult rogari Patrem in eo, quod ipse facturus 
est; uti non impossibilitatis indicium, sed unitatem potestatis agnoscas. 
Jure igitur adorandus atque venerandus est Dei Filius, qui mundum divinitate 
sua condidit, et nostrum pietate sua informavit
-----------------------------------------------------------
affectum.
          

            14.
            Et ideo bonum Deum, sempiternum, perfectum, omnipotentem, verum 
debemus 447 credere, ut in Lege accepimus et prophetis, Scripturisque divinis 
caeteris, quia sine his Deus non est. Non potest enim bonus non esse, qui 
Deus est, cum in natura Dei plenitudo bonitatis sit: neque ex tempore Deus 
potest esse, qui fecit tempora: neque potest imperfectus Deus esse; qui 
enim minor est, imperfectus utique est, cui desit aliquid, quo majori possit 
aequari. Haec igitur fidei praedicatio: Deus malus non est, Deo impossibile 
nihil est: Deus temporalis non est, Deus minor non est. Si fallor, redarguant.
          

            15.
            Quia igitur Deus Christus: et bonus utique, et
-----------------------------------------------------------
omnipotens, et sempiternus, et perfectus, et verus est; haec enim in natura 
divinitatis sunt. Aut igitur negent naturam divinitatis in Christo, aut 
quae divinae naturae sunt, Deo negare non possunt.
          

            16.
            Certe ne quis possit errare, sequatur ea quibus Scriptura sancta, 
ut intelligere possimus Filium, significavit. Verbum dicitur, Filius dicitur, 
Dei virtus dicitur, dicitur Dei sapientia. Verbum, quia immaculatus: virtus, 
quia perfectus; Filius, quia genitus ex Patre: sapientia, quia unum cum 
Patre, unum aeternitate, unum divinitate. Non enim Pater ipse, qui Filius: 
sed inter Patrem et Filium generationis expressa distinctio est; ut ex 
Deo Deus, ex manente manens, plenus e pleno sit.
          

            17.
            Non sunt igitur haec nuda nomina, sed operatricis
-----------------------------------------------------------
virtutis indicia; est enim plenitudo divinitatis in Patre, est plenitudo 
divinitatis in Filio, non discrepans, sed una divinitas. Nec confusum, 
quod unum est: nec multiplex, quod indifferens.
          

            18.
            Etenim si omnium credentium, sicut scriptum est, erat anima 
una et cor unum: si omnis qui adhaeret Domino, unus spiritus est, ut Apostolus 
dixit: si vir et uxor in carne una sunt: si omnes homines, quantum 
ad naturam pertinet, unius substantiae sumus: si hoc de humanis Scriptura 
dicit, quia multi unum sunt, quorum nulla potest esse cum divinis comparatio; 
quanto magis Pater et Filius divinitate unum sunt, ubi nec substantiae 
nec voluntatis ulla est differentia?
          

            19.
            Namque aliter quomodo unum Deum dicemus?
-----------------------------------------------------------
Diversitas plures facit, unitas potestatis excludit numeri quantitatem; 
quia unitas numerus non est, sed haec omnium ipsa principium est.
          
        


          CAPUT III.
Patris ac Filii unitatem Scripturae testimoniis probat, et primo Esaiae 
locum aliorum comparatione ita illustrat, ut nullam a Patris natura in 
Filio inesse differentiam astruat, nisi quantum ad carnem, ac proinde unam 
utriusque deitatem esse. Quod ubi auctoritate Baruch confirmatum est, fidem 
prophetis hac in re habendam tradit.

            20.
            Quantam vero Scriptura divina Patris et Filii secundum divinitatem 
expresserit unitatem, prophetica testantur oracula. Sic enim dicit Dominus 
sabaoth: Laboravit 448 Aegyptus, et mercatus Aethiopum
-----------------------------------------------------------
et Sebaim: viri excelsi ad te transibunt, et tui erunt servi, et post te 
sequentur alligati vinculis, et adorabunt te, et in te deprecabuntur; quoniam 
in te est Deus, et non est Deus praeter te. Tu enim es Deus, et nesciebamus, 
Deus Israel.
          

            21.
            Audi propheticam vocem: In te, inquit, est Deus, et non est 
Deus praeter te. Quomodo hoc secundum Arianos convenit? Necesse est negent 
aut Patris aut Filii divinitatem, nisi ejusdem divinitatis crediderint 
unitatem.
          

            22.
            In te, inquit, est Deus; quoniam in Filio Pater. Scriptum est 
enim: Pater qui in me manet, ipse loquitur; et: Opera quae ego facio, et 
ipse facit. Sed et alibi in Patre Filius est, qui dicit: Ego in Patre, 
et Pater in me est. Dissolvant,
-----------------------------------------------------------
si possunt, hanc naturae proprietatem, et operis unitatem.
          

            23.
            Deus igitur in Deo est, sed non duo dii; scriptum est enim, 
quia unus Deus: et Dominus in Domino, sed non duo Domini; quia aeque 
scriptum est: Nolite duobus dominis servire. Et lex dicit: Audi, Israel, 
Dominus Deus tuus Deus unus est. Et utique in eodem est Testamento: 
Pluit Dominus a Domino. Dominus, inquit, a Domino pluit. Sic et in 
Genesi habes: Et dixit Deus, et fecit Deus; et infra: Et fecit Deus hominem 
ad imaginem Dei; sed
-----------------------------------------------------------
tamen non duo Dii, sed unus Deus lecit. Utromque igitur unitas operationis 
servatur et nominis. Nam utique cum legimus, Deus ex Deo, non duos deos 
dicimus.
          

            24.
            Denique habes in Psalmo quadragesimo quarto, quod et Deum Patrem 
dixit Propheta, et Deum Filium declaravit, dicens: Sedes tua, Deus, in 
saeculum saeculi; et infra: Unxit te Deus Deus tuus oleo laetitiae prae 
consortibus tuis. Deus est qui ungit, et Deus qui secundum carnem ungitur 
Dei Filius. Denique quos habet unctionis suae Christus nisi in carne consortes? 
Vides igitur quia Deus a Deo unctus: sed in assumptione naturae unctus 
humanae Dei Filius designatur, nec Legis forma violatur.
-----------------------------------------------------------

          

            25.
            Et hic ergo cum dicitur: Pluit Dominus a Domino, unitatem divinitatis 
agnosce. Operationis enim unitas non facit pluralem divinitatem, sicut 
ipse Dominus ostendit, dicens: Credite mihi, quia ego in Patre, et Pater 
in me: alioquin vel propter opera ipsa credite. Et hic advertimus quod 
unitatem divinitatis per unitatem operum designaverit.
          

            26.
            Ut autem una deitas et Patris et Filii, et una dominatio probaretur; 
ne gentilis aut Judaicae impietatis incurreremus errorem, providens Apostolus, 
quid sequi deberemus ostendit dicens: Unus Deus Pater, ex quo omnia, et 
nos in ipso: et unus Dominus Jesus Christus, per quem omnia, et nos per 
ipsum. Sicut enim unum dicendo Dominum
-----------------------------------------------------------
Jesum Christum, Patrem Dominum non negavit; ita unum dicendo Deum Patrem, 
aeque a deitatis veritate nec Filium separavit. Unde nec pluralitatem divinitatis, 
sed unitatem potestatis ostendit; quia et in dominatione divinitas, et 
in divinitate dominatus est; sicut scriptum est: Scitote quoniam 449 Dominus 
ipse est Deus; ipse fecit nos, et non ipsi nos.
          

            27.
            In te igitur est Deus, per unitatem naturae: et non est Deus 
praeter te, per proprietatem substantiae, repulsa differentia.
          

            28.
            In Hieremiae quoque libro unum Deum Scriptura dicit, et tamen 
et Patrem et Filium confitetur. Itaque sic habes: Hic Deus noster, et non 
reputabitur alius ad eum. Hic adinvenit omnem viam disciplinae,
-----------------------------------------------------------
et dedit eam Jacob puero suo, et Israel dilecto suo. Post haec in terris 
visus est, et cum hominibus conversatus est.
          

            29.
            De Filio dicit: Ipse enim est cum hominibus conversatus; et 
dicit: Hic Deus noster, et non aestimabitur alius ad eum. Quid discutimus 
eum, de quo tantus dicit propheta, quod ad eum non possit alius aestimari? 
Quae enim potest esse alia aestimatio, ubi deitatis unitas est? Confitebatur 
hoc populus in periculis constitutus: nesciebat serere quaestiones qui 
religionem timebat.
          

            30.
            Adesto, sancte Spiritus, prophetis tuis, quibus
-----------------------------------------------------------
inesse consuesti, quibus credimus. Si prophetis non credimus, sapientibus 
credam hujus mundi? Sed ubi sapiens, ubi scriba? Rusticus noster cum ficus 
insereret, invenit quod philosophus ignoravit. Quae stulta sunt enim hujus 
mundi, elegit Deus, ut confundat quae sunt fortia. Credimus Judaeis, 
quia notus aliquando in Judaea Deus? Sed hoc ipsum negant propter quod 
credimus, quia non norunt Patrem, qui Filium negaverunt.
          
        


          CAPUT IV.
Argumentis aliquot ad probandam Dei unitatem collectim propositis, in tribus 
magorum muneribus Christi divinitatem humanitatemque adumbratas ostendit; 
non secus ac in angelo cum tribus pueris
-----------------------------------------------------------
inter flammas deambulante, divinitatis ac trinitatis veritatem.

            31.
            Unum Deum communis natura testatur, quia unus est mundus. Unum 
Deum fides significat, quia una fides novi et veteris Testamenti. Unum 
Spiritum sanctum testificatur gratia, quia unum baptisma in nomine Trinitatis 
est. Unum Deum Prophetae dicunt, Apostoli audiunt. Unum Deum Magi crediderunt, 
et aurum, thus et myrrham supplices ad Christi cunabula detulerunt, auro 
regem fatentes, ut Deum thure venerantes. Thesaurus enim regni, sacrificium 
Dei, myrrha est sepulturae.
          

            32.
            Quid igitur voluerunt sibi mystica munera inter abjecta praesepia, 
nisi ut intelligeremus in
-----------------------------------------------------------
Christo differentiam divinitatis et carnis? 450 Ut homo cernitur, ut Dominus 
adoratur: jacet in pannis, sed fulget in stellis: cunae nascentem indicant, 
et stellae dominantem: caro est quae involvitur: divinitas, cui ab angelis 
ministratur. Ita nec dignitas naturalis majestatis amittitur, et assumptae 
carnis veritas comprobatur.
          

            33.
            Haec est fides nostra. Sic se Deus cognosci voluit ab omnibus, 
sic tres pueri crediderunt, nec incendia circumjecta senserunt; cum infidos 
noxius ignis exureret, et fidelibus innoxia flamma roraret, quibus aliorum 
incendia refrigerabant; quia merito fidei perdiderat suam poena naturam. 
Aderat enim in specie angeli qui monebat ut in numero Trinitatis,
-----------------------------------------------------------
unius esset laudatio potestatis. Benedicebatur Deus, videbatur in angelo 
Dei Filius, sancta et spiritalis in pueris gratia loquebatur.
          
        


          CAPUT V.
Arianorum variae in Christum blasphemiae referuntur, quibus antequam respondeatur, 
monentur Catholici caveant a sophismatis philosophorum; eo quod scilicet 
in illis haeretici spem praecipuam collocarent.

            34.
             Nunc consideremus quas Ariani de Dei Filio 
inferant quaestiones.
          

            35.
            Dissimilem Patri dicunt esse Dei Filium. Hoc si homini objiciatur, 
injuria est.
          

            36.
            Ex tempore coepisse dicunt Dei Filium; cum
-----------------------------------------------------------
conditor ipse sit temporum. Homines sumus, et esse nolumus temporales. 
Ex tempore coepimus, et sine tempore futuros esse nos credimus. Fieri nos 
optamus aeternos, et quomodo negare possumus Dei Filium sempiternum, quem 
sempiternum docet atque demonstrat natura, non gratia?
          

            37.
            Creatum dicunt. Quis auctorem inter opera sua deputet, ut videatur 
id esse quod fecit?
          

            38.
            Bonum negant. Sacrilega vox ipsa se damnat, ut indulgentiam 
sperare non possit.
          

            39.
            Negant verum Dei Filium, negant omnipotentem; cum fateantur 
omnia facta per Filium, omnia creata per Dei esse virtutem. Quid est enim 
virtus, nisi perfecta natura?
          

            40.
            Negant etiam divinitate unum esse cum Patre.
-----------------------------------------------------------
Deleant ergo Evangelium, deleant Christi vocem. Ipse enim dixit: Ego et 
Pater unum sumus. Non ego hoc dico, Christus dixit. Numquid fallax, 
ut mentiretur? Numquid impius, ut quod non erat usurparet? Sed singula 
suis locis plenius digerentur.
          

            41.
            Nunc quoniam haereticus dicit esse dissimilem, idque versutis 
disputationibus astruere nititur, dicendum est nobis quod scriptum est: 
451 Cavete ne quis vos depraedetur per philosophiam, et inanem seductionem 
secundum traditionem hominum, et secundum elementa hujus mundi, et non 
secundum Christum: quia in ipso habitat omnis plenitudo divinitatis corporaliter.
-----------------------------------------------------------

          

            42.
            Omnem enim vim venenorum suorum in dialectica disputatione 
constituunt, quae philosophorum sententia definitur non astruendi vim habere, 
sed studium destruendi. Sed non in dialectica complacuit Deo salvum facere 
populum suum: Regnum enim Dei in simplicitate fidei est, non in contentione 
sermonis.
          
        


          CAPUT VI.
Christum Patri dissimilem non esse probaturus, memoratis celebrioribus 
Arianorum ducibus, quam male inter eos conveniat, aperit, atque adversus 
eos, tamquam in monstra quaedam, praesidium Scripturarum ostendit.

            43.
             Dissimilem igitur dicunt esse:
-----------------------------------------------------------
nos negamus; immo potius horremus hanc vocem. Sed nolo argumento credas, 
sancte Imperator, et nostrae disputationi: Scripturas interrogemus, interrogemus 
apostolos, interrogemus prophetas, interrogemus Christum. Quid multa? Patrem 
interrogemus, cujus honori studere se dicunt, si Filius degener judicetur. 
Sed non est honorificentia boni Patris, Filii injuria. Non potest bono 
Patri placere,
-----------------------------------------------------------
si Filius degenerasse potius a Patre, quam Patrem aequasse credatur.
          

            44.
            Da veniam, sancte Imperator, si ad ipsos paulisper verba converto. 
Sed quem potissimum legam Eunomiumne, an Arium, vel Aetium ejus magistros? 
Plura enim nomina, sed una perfidia, impietate non dissonans, communione 
discordans: non dissimilis fraude, sed coitione discreta. Cur enim secum 
nolint convenire, non intelligo. 452
          

            45.
            Eunomii personam defugiunt Ariani, sed ejus perfidiam asserunt, 
impietatem exsequuntur. Aiunt eum prodidisse effusius, quae Arius scripserit. 
Magna caecitatis effusio! Auctorem probant, exsecutorem refutant. Itaque 
nunc in plures sese divisere formas. Alii Eunomium, vel Aetium, alii
-----------------------------------------------------------
Palladium, vel Demophilum atque Auxentium, vel perfidiae hujus haeredes 
sequuntur, alii diversos. Numquid divisus est Christus? Sed qui eum a Patre 
dividunt, ipsi se scindunt.
          

            46.
            Et ideo quoniam communiter adversus Ecclesiam Dei, quibus inter 
seipsos non convenit, conspirarunt, communi nomine haereticos, quibus respondendum 
est, nominabo. Haeresis enim, velut
-----------------------------------------------------------
quaedam Hydra fabularum, vulneribus suis crevit: et dum saepe reciditur, 
pullulavit, igni debita, incendioque peritura: aut velut quaedam monstruosi 
Scylla portenti in varias formas distincta perfidiae, velut supervacuum 
Christianae sectae nomen obtendit: sed quos in illo impietatis suae freto 
miseros inter naufragia fidei reperit fluctuantes, belluinis succincta 
prodigiis, tetri dogmatis saevo dente dilacerat.
          

            47.
            Cujus speluncam, sancte Imperator, ut ferunt nautae, caecis 
latebris inhorrentem, omnemque ejus viciniam caeruleis canibus inter perfidiae 
saxa resonantem, clausa quodammodo praeterire aure debemus. Scriptum est 
enim: Sepi aures tuas spinis. Et alibi: Videte canes, videte malos 
operarios
-----------------------------------------------------------
. Et iterum: Haereticum hominem post primam correptionem devita, sciens 
quia subversus est qui ejusmodi est, et delinquit, cum sit proprio judicio 
damnatus. Itaque tamquam boni gubernatores quo tutius praetermeare 
possimus, fidei vela tendamus, Scripturarumque relegamus ordinem. 453
          
        


          CAPUT VII.
Ex Paulo, prophetis atque Evangelio Christus asseritur Patri similis; maxime 
vero ex hominis ad similitudinem divinam creatione.

            48.
            Apostolus dicit imaginem Patris Christum esse; ait enim quod 
ipse sit imago Dei invisibilis, primogenitus universae creaturae. Primogenitus,
-----------------------------------------------------------
inquit, non primocreatus; ut et genitus pro natura, et primus pro perpetuitate 
credatur. Alibi quoque Apostolus asseruit quod ipsum posuit haeredem omnium, 
per quem fecit et saecula, qui est splendor gloriae, et character substantiae 
ejus. Imaginem Apostolus dicit, et Arius dicit esse dissimilem: cur 
imago, si similitudinem non habet? in picturis homines nolunt esse dissimiles, 
et Arius dissimilem Patrem contendit Filio, et vult ut Pater dissimilem 
genuerit sui, quasi impotens qui generare similem non potuerit.
          

            49.
            Prophetae dicunt: In lumine tuo videbimus lumen. Prophetae 
dicunt: Splendor est enim lucis aeternae, et speculum sine macula Dei majestatis, 
et imago bonitatis illius. Vide
-----------------------------------------------------------
quanta dicantur. Splendor; quod claritas paternae lucis in Filio sit: speculum 
sine macula; quod Pater videatur in Filio: imago bonitatis; quod non corpus 
in corpore, sed virtus in Filio tota cernatur. Imago docet non esse dissimilem, 
character expressum esse significat, splendor signat aeternum. Imago utique
-----------------------------------------------------------
non vultus est corporalis, non fucis composita, non ceris: sed simplex 
de Deo, egressa de Patre, expressa de fonte.
          

            50.
            Per hanc imaginem Philippo Patrem Dominus demonstravit, dicens: 
Philippe, qui me videt, videt et Patrem. Et quomodo tu dicis: Ostende nobis 
Patrem? Non credis quia ego in Patre, et Pater in me est? Videt enim 
in imagine Patrem, qui videt in Filio. Vides quam imaginem dicat? Imago 
ista veritas est, imago ista justitia est, imago ista Dei virtus est: non 
muta, quia Verbum est: non insensibilis, quia sapientia est: non inanis, 
quia virtus est: non vacua, quia vita est: non mortua, quia resurrectio 
est. Vides ergo quia dum imago dicitur, Patrem significat esse cujus
-----------------------------------------------------------
imago sit Filius; quia nemo potest ipse sibi imago sua esse.
          

            51.
            Plura possem de Filii testimoniis dicere, sed ne forte ipse 
sibi nimium favisse dicatur, Patrem interrogemus. Nempe ipse dixit: Faciamus 
hominem ad imaginem et similitudinem nostram. Pater Filio dicit: Ad 
imaginem et similitudinem nostram; et tu dissimilem Filium Dei dicis?
          

            52.
            Joannes dicit: Dilecti, filii Dei sumus, et nondum apparet 
quid erimus: scimus quia si revelatum fuerit, similes ei erimus. O 
improvida amentia! o impudens pervicacia! Homines sumus, et in quo possumus, 
ad similitudinem Dei erimus; et similem audemus Dei Filium denegare?
            
-----------------------------------------------------------
454 53. Ergo Pater dixit: Faciamus hominem ad imaginem et similitudinem 
nostram. In principio ipsius mundi Patrem et Filium esse audio, et unum 
opus cerno. Audio loquentem, agnosco facientem; sed et Patris et Filii 
unam imaginem, unam similitudinem lego. Similitudo haec non diversitatis, 
sed unitatis est. Quod igitur tibi usurpas, Filio Dei derogas; cum utique 
nisi per imaginem Dei, ad imaginem Dei esse non possis.

        


          CAPUT VIII.
Ex probata Filii cum Patre similitudine, eumdem aeternum etiam esse haud 
aegre demonstrari, quod nihilominus astruitur e prophetia Esaiae, ac Joannis 
Evangelio; cujus ultimi auctoritate obrui haeresiarchae declarantur.
-----------------------------------------------------------


            54.
             Claret igitur non esse dissimilem, et ideo 
proclivior via est, ut etiam sempiternum esse fateamur, cum similis sempiterni 
utique sempiternus sit. Si autem Patrem sempiternum dicimus, et hoc idem 
Filium denegamus, dicimus esse
-----------------------------------------------------------
dissimilem; sempiterno enim temporale dissimile est. Clamat Propheta sempiternum, 
clamat et Apostolus sempiternum: plenum est vetus Testamentum testimoniis 
Filii sempiterni, plenum est novum.
          

            55.
            Ordinem ergo teneamus. Scriptum est in veteri Testamento, ut 
vel unum de pluribus dicam: Ante me non fuit alius Deus, et post me non 
erit. Nihil ergo argumentabor, teipsum interrogo. Quis hoc dicit, Pater, 
an Filius? Utrum dixeris, eo te convinci intelliges: vel si credas, doceri? 
Quis ergo hoc dicit, Pater, an Filius? Si Filius: Ante me, inquit, non 
fuit alius Deus: Si Pater: Post me, inquit, non erit. Hic priorem, ille 
posteriorem non habet: invicem in se et Pater in Filio, et Filius in Patre 
cognoscitur. Cum enim Patrem
-----------------------------------------------------------
dixeris, ejus etiam Filium designasti; quia nemo ipse sibi pater est: cum 
Filium nominas, etiam Patrem ejus fateris; quia nemo ipse sibi filius est. 
Itaque nec Filius sine Patre, nec Pater potest esse sine Filio. Semper 
igitur Pater, semper et Filius.
          

            56.
            In principio enim erat Verbum, et Verbum erat apud Deum, et 
Deus erat Verbum, hoc erat in principio apud Deum. Erat, inquit, apud 
Deum. Erat, erat, erat, erat: ecce quater erat. Ubi impius invenit quod 
non erat? Alibi quoque Joannes in epistola sua dicit: Quod erat in principio; 
indefinite tenditur, erat: quidquid excogitaveris, erat Filius.
          

            57.
            Omnes autem haereses hoc capitulo brevi piscator noster exclusit. 
Quod enim erat in principio,
-----------------------------------------------------------
non includitur tempore, non principio praevenitur. Ergo Arius conticescat. 
Quod autem erat apud Deum, non permixtione confunditur: sed manentis Verbi 
apud Patrem solida perfectione distinguitur, ut Sabellius obmutescat. Et 
Deus erat Verbum. Non ergo in prolatione sermonis hoc Verbum est, sed in 
illa coelestis designatione virtutis, ut confutetur 455 Photinus. Quod 
vero erat in principio apud Deum, sempiternae divinitatis in Patre et Filio 
inseparabilis unitas edocetur ut erubescat Eunomius. Postremo cum omnia 
per ipsum facta dicantur, ipse conditor novi utique Testamenti et veteris 
designatur; ut Manichaeus locum tentationis habere non possit. Ita piscator 
bonus intra unum omnes rete conclusit; ut faceret inhabiles fraudi, quamvis 
essent inutiles captioni.
          
        


          CAPUT IX.
Haereticos interrogat Vir sanctus, ostensaque illorum responsione, qua 
Filium omni quidem tempore priorem, Patre autem posteriorem esse affirmabant, 
in Deum induci mutationem, aeternitatem utrique personae tribuendam colligit.
-----------------------------------------------------------


            58.
            Dic mihi, haeretice, dat enim veniam elementissimus
-----------------------------------------------------------
imperator, ut te non colloquendi studio, nec audiendi cupiditate, sed exponendi 
gratia, paulisper alloquar: dic mihi, inquam, fuitne aliquando tempus quo 
omnipotens Deus Pater non erat, et Deus erat? Tempus, inquis, non astruo. 
Bene et argute. Si enim tempus dixeris, te ipse convinces: quia necesse 
est asseras fuisse tempus ante Filium, cum Filius temporis auctor sit et 
creator; non potest enim post opus suum ipse coepisse: necesse est igitur 
auctorem operis sui esse fatearis.
          

            59.
            Ante tempora, inquis, non nego Filium: sed cum Filium dico, 
ostendo priorem Patrem, quia Pater, inquis, Filio prior. Quid est hoc? 
Negas esse tempus ante Filium, et tamen nescio quid ante Filium
-----------------------------------------------------------
vis praecessise, quod temporis sit; et ostendis media nescio quae molimina 
fuisse generandi, in quo generationem Patris significas temporalem. Nam 
si Pater esse coepit, Deus ergo primo erat, postea Pater factus est. Quomodo 
ergo immutabilis Deus? Si enim ante Deus, postea Pater: utique generationis 
accessione mutatus est.
          

            60.
            Sed avertat Deus hanc amentiam; nos enim ad impietatem eorum 
redarguendam, hanc retulimus quaestionem. Pia namque mens generationem 
sine tempore asserit; ut et sempiternum Patrem cum Filio dicat, nec aliquando 
asserat esse mutatum.
          

            61.
            Jungat igitur honorificentia Patri Filium, quem divinitas junxit: 
non separet impietas, quem
-----------------------------------------------------------
generationis proprietas copulavit. Honorificemus Filium, ut honorificemus 
et Patrem, sicut et in Evangelio scriptum est. Sempiternitas Filii 
Paternae majestatis insigne est. Si iste non semper fuit, ergo ille mutatus 
est: sed semper fuit Filius, ergo nec Pater aliquando mutatus est; quia 
immutabilis semper est. Itaque videmus quod illi qui volunt negare Filium 
sempiternum, volunt Patrem docere esse mutatum. 456
          
        


          CAPUT X.
Ubi Christi aeternitatem confirmavit ex Apostolo, Divinam generationem 
non ad humanae modulum exigendam, aut curiosius excutiendam, at declinatis 
quae hinc nascuntur, difficultatibus, quidquid more corporeo de hac generatione 
dicitur, spiritali sensu intelligendum esse declarat.
-----------------------------------------------------------


            62.
            Accipe aliud quo clareat Filium sempiternum. Apostolus dicit 
quod Dei sempiterna virtus sit atque divinitas: virtus autem Dei Christus; 
scriptum est enim Christum esse Dei virtutem, et Dei sapientiam. Ergo 
si Christus est Dei virtus, quia virtus Dei sempiterna: sempiternus igitur 
et Christus.
-----------------------------------------------------------

          

            63.
            Non ergo ex usu generationis humanae calumniam, haeretice, 
struas; neque ex nostro sermone componas. Neque enim angustis sermonibus 
nostris immensae magnitudinem possumus divinitatis includere, cujus magnitudinis 
non est finis. Namque hominis generationem si definire contendas, tempus 
ostendis: generatio autem divina supra omnia est: late patet, supra omnes 
cogitationes ascendit et sensus. Scriptum est enim: Nemo venit ad Patrem, 
nisi per me. Quidquid igitur de Patre cogitaveris, quamlibet ejus aeternitatem, 
non potes de eo aliquid nisi per Filium cogitare: nec potest ullus ad Patrem 
nisi per Filium transire sensus. Hic est, inquit, Filius meus dilectissimus. 
Est, inquit, qui quod est, semper
-----------------------------------------------------------
est. Unde et David: In aeternum, inquit, Domine, permanet Verbum tuum in 
coelo. Quod enim manet, nec substantia, nec aeternitate deficit.
          

            64.
            Quaeris a me quomodo Filius sit, si non priorem habeat Patrem? 
Quaero item abs te, quando aut quomodo Filium putes esse generatum? Mihi 
enim impossibile est generationis scire secretum: mens deficit, vox silet, 
non mea tantum, sed et angelorum. Supra Potestates, supra Angelos, supra 
Cherubim, supra Seraphim, supra omnem sensum est; quia scriptum est; Pax 
autem Christi quae est supra omnem sensum. Si pax Christi supra omnem 
sensum est, quemadmodum non est supra omnem sensum tanta generatio?
-----------------------------------------------------------

          

            65.
            Tu quoque manum ori admove, scrutari non licet superna mysteria. 
Licet scire quod natus sit: non licet discutere quemadmodum natus sit. 
Illud negare mihi non licet, hoc quaerere metus est. Nam si Paulus ea quae 
audivit raptus in tertium coelum, ineffabilia dicit, quomodo nos exprimere 
possumus paternae generationis arcanum, quod nec sentire potuimus, nec 
audire?
          

            66.
            Verum si me ad consuetudinem trahis generationis humanae, ut 
Patrem dicas priorem; vide utrum ad generationem Dei terrenae generationis 
exempla conveniant. Si secundum hominem loquamur, negare non poteris priores 
esse in homine patris quam filii passiones. 457 Prior crevit, prior senuit, 
prior doluit, prior flevit. Si igitur hic tempore
-----------------------------------------------------------
minor, ille antiquior passione. Si hic generationis
-----------------------------------------------------------
incurrit aetatem, nec ille generandi evasit pudorem.
          

            67.
            Quid te ista quaestionum tormenta delectant? Audis Dei Filium: 
aut dele nomen, aut agnosce naturam. Audis uterum, agnosce generationis 
perspicuae veritatem. Audis cor, Verbum intellige. Audis dexteram, agnosce 
virtutem. Audis os, agnosce sapientiam. Non haec sunt in Deo corporaliter 
aestimanda. Incomprehensibiliter generatur Filius: impassibiliter generat 
Pater; et tamen ex se generavit, et ante omnem intellectum generavit Deus 
verus Deum verum. Pater diligit, et tu discutis: Pater complacet, et tu 
cum Judaeis invides: Pater honorificat, et tu cum gentibus conviciaris.
          
        


          CAPUT XI.
Non posse probari e Scriptura Patrem Filio priorem esse; neque etiam argumentis 
ex hominum generatione desumptis; cum inde innumera secutura essent absurda: 
quod autem Christum ex tempore natum audent pronuntiare, id cumulum esse 
impietatis.
-----------------------------------------------------------


            68.
            Quaeris a me utrum prior non possit esse, qui Pater est. Quaero 
a te, ut doceas quando Pater prior fuerit, testimoniis, aut argumentis 
collige veritatem. Si testimoniis, accepisti utique sempiternam Dei esse 
virtutem. Legisti etiam dicentem: Israel, si me audieris, non erit in te 
Deus recens, neque adorabis Deum alienum. Aliud horum aeternitatem, 
aliud proprietatem substantiae indifferentis
-----------------------------------------------------------
significat; ut neque posteriorem Patre, neque alterius divinitatis Filium 
esse credamus. Nam si Patre posterior est, recens est: et si unius non 
est divinitatis, alienus est. Sed nec posterior; quia recens non est: nec 
alienus, quia ex Patre natus; quia supra omnia est Deus benedictus in saecula, 
sicut scriptum est.
          

            69.
            Sed si alienum putant, cur adorant eum, cum scriptum sit: Neque 
adorabis Deum alienum? Aut si non adorant, fateantur, et finis est; 
ne quem sub religiosi nominis professione decipiant. Haec nempe sunt testimonia 
Scripturarum. Aut si habes aliud, proferre debebis.
          

            70.
            Superest ut et argumentis veritas colligatur. Quamquam etiam 
humanis testimoniis argumenta
-----------------------------------------------------------
cedere soleant; argumentare tamen, haeretice, ut
-----------------------------------------------------------
voles. Usu, inquis, accipimus eo qui nascitur, priorem esse qui generat. 
Persequere igitur omnia vestigia consuetudinis, et sicaetera conveniunt, 
non obsisto quin et istud requiras: si autem nulla concordant, quemadmodum 
cum desint caetera, hoc solum exigis? Ergo quia usum requiris, quando generatus 
est ex Patre, parvulus fuit. Vidisti in cunis infantulum vagientem, processus 
aliquos accepit aetatis; si enim infirmitatem generationis habuit, necesse 
est 458 ut non solum nascendi, sed etiam vivendi inciderit infirmitatem.
          

            71.
            Sed fortasse eo prolabaris amentiae, ut de Dei Filio ista non 
abnuas, qui eum ex infirmitate metiris humana; quid si Deum negare non 
potes nomine, infirmitate tamen hominem vis probare? Quid si
-----------------------------------------------------------
dum Filium discutis, Patrem arguis: et dum Christo praejudicas, Patrem 
adjudicas?
          

            72.
            Nam si divina generatio subjecta tempori fuit, et id ex usu 
generationis usurpatur humanae; ergo et Pater corporali utero portavit 
Filium, decem mensium curriculis onus vexit. Sed quomodo sine sexu altero 
generationis usus? Vides solemnem generationis seriem non coepisse, et 
tu partus cujusdam corporeae necessitatis putas fuisse solemnes. Tu usum 
quaeris, ego sexum: tu tempus exigis, ego ordinem: tu finem discutis, ego 
quaero principium, Nempe finis ex principio, non principium pendet ex fine.
          

            73.
            Omne, inquis, quod natum est, principium habet; et ideo quia 
Filius est, principium habet, et ex
-----------------------------------------------------------
tempore esse coepit. Quod ipsorum ore sit dictum. Ego autem Filium natum 
esse profiteor: quod reliquum est impietatis, horresco. Deum confiteris, 
homo, et tali circumscribis calumnia? Deus hanc averruncet amentiam.
          
        


          CAPUT XII.
Iteratae in Filium objectioni iterum respondetur eam retorqueri etiam in 
Patrem posse; cum ergo Pater nec loco, nec tempore, aliave ulla creatura 
indigeat, sic nec eorum indigentiam attribuendam Filio: cujus singularis 
generatio est non solum e Patre, sed etiam e Virgine; proptereaque cum 
in hac non sexus aut similia locum habuerint, in illa quoque non habuisse.

            74.

-----------------------------------------------------------
Rursus objiciunt: Ergo non est Filius, si non habet quae habent filii. 
Ignoscat mihi Pater, ignoscat Filius, ignoscat et Spiritus sanctus, quaestionem 
pro pietate referre cupienti. Est certe Pater, et manet semper: sunt etiam 
creaturae pro dispositione divina. Est ergo aliquid earum quod non subjectum 
sit aut locis, aut temporibus, aut creationi, aut
-----------------------------------------------------------
causae alicui vel auctori? Profecto nihil. Quid ergo dicitis? Est horum 
aliquid quo egeat Pater? Impium est dicere. Ergo aut desinite, quae creaturarum 
sunt, aptare divinitati: aut si comparare contenditis, considerate quo 
vestra procedat impietas; quod absit ut vel in sensus nostros aliquando 
veniat.
          

            75.
            Nos enim piam responsionem tenemus. Namque omnipotens Deus 
est, et ideo nullo eorum Pater indiget, qui non habet mutationem sui aliquam, 
vel profectum quo nos egemus, quorum infirmitas ex hujusmodi rebus profectum 
accipit. Qui autem omnipotens est, 459 utique non creatus, et sine loco, 
et supra tempora est. Nihil enim ante Deum, immo hoc ipsum Verbum, ante 
Deum dicere esse aliquid,
-----------------------------------------------------------
grave. Ergo si ita est, quia nihil horum est in Deo Patre, quae profectum 
significent; quia Deus est: nihil horum aptari etiam potest Dei Filio, 
ut vel initium accipiat, vel profectum; quia Deus verus ex Deo vero est.
          

            76.
            Ergo quia usitatum non reperimus ordinem, acquiesce, Ariane, 
praecipuam Filii generationem fuisse. Acquiesce, inquam; et si mihi non 
credis, erubesce vel Dei vocem dicentis: Cui me similem aestimastis? 
Et iterum: Quia non sicut homo, ita et Deus. Etenim si operatio Dei 
praecipua est, quia non manibus operatur aliquid, non labore conficit, 
non diebus absolvit; Ipse enim dixit, et facta sunt, ipse mandavit, et 
creata sunt: cur non credamus praecipuam
-----------------------------------------------------------
generationem esse ejus in Filio, cujus praecipuam creationem in operibus 
agnoscimus? Dignum certe est ut specialiter et praecipue videatur generasse 
Filium. Habeat generationis inusitatae gloriam, qui habet potestatis inusitatae 
gratiam.
          

            77.
            Non sola admirabilis ex Patre generatio Christi, admirabilis 
etiam ipsa generatio ejus ex Virgine. Tu illam dicis nostrae similem conceptionis, 
et ego probo et istam nostrae esse dissimilem, immo te ipsum cogam fateri. 
Dic quemadmodum sit natus ex Maria, quo usu uterus eum habuerit virginalis, 
quomodo sine semine viri partus, unde virgo praegnans, quemadmodum puella 
mater ante fetus, quam copulam ut uxor experta? Causa deerat, et generabatur 
filius. Unde ergo legis novatae partus?
-----------------------------------------------------------

          

            78.
            Si igitur in Virgine usus defuit generationis humanae, quemadmodum 
in Deo Patre propriae generationis usum requiris? Certe usus in sexu est, 
quia sexus in carne est: ubi ergo caro non est, quemadmodum carnis infirmitatem 
exigis? Nemo meliorem discutit: credere tibi jussum est, non discutere 
permissum est. Scriptum est enim: Credidit
-----------------------------------------------------------
Abraham Deo, et reputatum est illi ad justitiam. Nec solum in generatione 
Filii sermo deficit, sed etiam in operibus Dei. Scriptum est enim: Omnia 
opera ejus in fide. Opera ergo in fide, generatio sine fide? Et discutimus 
quae non videmus, qui jubemur credere magis quam discutere, quae videmus.
          
        


          CAPUT XIII.
Quaestionem quomodo genitus sit Filius solvit sanctus Doctor; et revelationi 
credendum Nabuchodonosoris ac Petri exemplo docet. Hujus ultimi visione 
aeternitatem divinitatemque Filii signatam esse; atque adeo illi credendum 
neglectis philosophis, quibus jam ubique fides abrogabatur. Contra vero 
gentilibus ostenduntur similes Ariani.

            79.

-----------------------------------------------------------
Dicet aliquis: Quomodo generatus est Filius? Quasi sempiternus, quasi Verbum, 
460 quasi splendor lucis aeternae, quia simul splendor operatur, ut nascitur. 
Apostoli istud exemplum est, non est meum. Noli ergo credere quod fuerit 
vel momentum aliquod quo fuerit sine sapientia Deus, aut sine splendore 
lux. Noli, Ariane, ex nostris aestimare divina: sed divina crede, ubi 
humana non invenis.
          

            80.
            Rex gentilis in igne cum tribus pueris Hebraeis quarti quasi 
angeli vidit figuram: et quia praestare putabat angelis, Dei Filium, quem 
non legit, sed credidit, judicavit. Abraham quoque tres vidit, et unum 
adoravit.
          

            81.
            Petrus in monte Moysen et Eliam cum Filio
-----------------------------------------------------------
Dei vidit, nec erravit in natura, nec erravit in gloria. Denique quid facere 
deberet, non illos, sed Christum interrogavit; nam etsi tribus parabat 
obsequium, unius tamen exspectabat imperium. Sed quoniam vel tabernaculorum 
numerum deferendum tribus simpliciter aestimavit, emendatur Dei Patris 
auctoritate dicentis: Hic est Filius meus dilectissimus, ipsum audite, 
id est: Quid conservos tuos cum Domino socias tuo? Hic est Filius meus. 
Non Moyses filius, non Elias filius: sed hic Filius. Sensit emendationem 
apostolus, procidit in faciem, consternatus Patris voce, et Filii claritate: 
sed sublevatur a Filio, qui jacentes erigere consuevit. Unum vidit, solum 
vidit Dei Filium. Recesserunt
-----------------------------------------------------------
enim servuli, ut solus Dominus, qui solus designabatur Filius, videretur.
          

            82.
            Quid igitur sibi voluit illa visio, non aequalitatem
-----------------------------------------------------------
Christi servorumque significans, sed mysterium signans, nisi ut appareret 
nobis quod Lex et Prophetae cum Evangelio congruentes, sempiternum Dei 
Filium, quem annuntiaverant, revelarent? Ergo et nos cum audimus ex utero 
Filium, ex corde Verbum, credamus quia non plasmatus manibus, sed ex Patre 
natus: non artificis opus, sed progenies est parentis.
          

            83.
            Et ideo qui dicit: Hic est Filius meus, non dixit: Hic est 
temporalis; non dixit: Haec est creatura mea, haec factura mea, hic servus 
meus; sed hic Filius meus, quem videtis in gloria. Hic est Deus Abraham, 
Deus Isaac, Deus Jacob, qui apparuit in rubo Moysi, de quo Moyses ait: 
Qui est, misit me. Non Pater in rubo, non Pater in
-----------------------------------------------------------
eremo: sed Filius Moysi locutus est. Denique de ipso Stephanus dixit: Hic 
est qui fuit in Ecclesia, in eremo, cum angelo. Hic est ergo qui Legem 
dedit, ipse qui locutus est Moysi, dicens: Ego sum Deus Abraham, Deus Isaac, 
Deus Jacob. Hic est ergo Deus patriarcharum, hic Deus est prophetarum.
          

            84.
            Filium ergo legimus: mens tua percipit lectionem, edat lingua 
confessionem. Aufer hinc argumenta, ubi fides quaeritur: in ipsis gymnasiis 
suis jam dialectica taceat. Non quaero quid loquantur philosophi, requiro 
quid faciant. Soli in suis gymnasiis remanserunt. Vide 461 quam fides argumentis 
praeponderet. Illi quotidie a suis consortibus deseruntur, qui copiose 
disputant: isti quotidie
-----------------------------------------------------------
crescunt, qui simpliciter credunt. Non creditur philosophis, creditur piscatoribus: 
non creditur dialecticis, creditur publicanis. Illi voluptatibus et deliciis 
orbem ligarunt, isti jejuniis et doloribus exuerunt. Plures itaque jam 
coepit illicere injuria, quam voluptas.
          

            85.
            Nunc videamus quo distant a gentilibus Ariani. Illi deos appellant 
dispares sexu, dissimiles potestate: isti Trinitatem asserunt differentis 
divinitatis, et dissimilis potestatis. Illi deorum suorum principium asseverant 
temporale; et isti Christum coepisse ex tempore mentiuntur. Nonne ex philosophia 
omnem impietatis suae traxerunt colorem? Illi tamen quod venerantur, amplificant: 
isti Dei Filium creaturam asserunt esse, qui Deus est.
          
        


          CAPUT XIV.
Creaturam non esse Dei Filium hinc astruitur, quod non jusserit sibi praedicari 
Evangelium, quod creatura vanitati subdita sit, quod omnia creaverit, quod 
legatur genitus, quod tandem tradita fuerit generationis et adoptionis 
differentia: ubi utraque natura in ipso declaratur. Quae tot ac tanta testimonia 
Apostolici expositione confirmantur.
-----------------------------------------------------------


            86.

-----------------------------------------------------------
 Patuit, ut arbitror, sancte Imperator, neque dissimilem 
Patri, neque ex tempore esse Dominum Jesum. Restat ut illud quoque sacrilegium 
redarguatur, et probemus creaturam non esse Dei Filium: in quo nobis praesentis 
oraculum lectionis aspirat; audivimus enim legi, dicente Domino: Ite in 
orbem universum, et praedicate Evangelium universae creaturae. Qui 
universam creaturam dicit, nullam excipit. Et ideo ubi
-----------------------------------------------------------
sunt, qui creaturam Christum appellant? Nam si creatura esset, numquid 
ipse sibi mandaret Evangelium praedicari? Non igitur creatura est, sed 
creator, qui docendae creaturae discipulis suis mandat officium.
          

            87.
            Non creatura Christus: Vanitati enim creatura subjecta est, 
sicut Apostolus dixit. Numquid ergo Christus subjectus est vanitati? 
Rursus juxta eumdem Apostolum: Creatura congemiscit et comparturit usque 
nunc. Numquid ergo Christus congemiscit et comparturit, qui nostros 
a morte gemitus liberavit? Creatura, inquit, liberabitur a servitute corruptionis. 
Videmus igitur magnam inter creaturam et Dominum esse distantiam; quia 
servitus creatura est; Dominus autem spiritus
-----------------------------------------------------------
est; ubi autem spiritus Domini est, ibi libertas.
          

            88.
            Quis hunc induxit errorem, ut eum qui creavit omnia, qui fecit 
omnia, diceret creaturam? Numquid ipse Dominus se creavit? Si enim lectum 
est quod per ipsum omnia facta sunt, et sine ipso factum est nihil: 
numquid ipse se fecit? 462 Si lectum est, quod negari non potest, quia 
Deus in sapientia fecit omnia: numquid verisimile videri potest quia in 
se ipsa est facta sapientia?
          

            89.
            Legimus genitum; quia Pater dixit: Ego ex utero ante Luciferum 
genui te? 
primogenitum, quia nemo
-----------------------------------------------------------
ante ipsum: unigenitum, quia nemo post ipsum: legimus etiam: Generationem 
ejus quis enarrabit (Esai. LIII, 8? Generationem, inquit, non creationem. 
Quid his tantis ac talibus conferri potest.
          

            90.
            Ostendit etiam Dei Filius distantiam generationis et gratiae, 
dicens: Ascendo ad Patrem meum, et Patrem vestrum: Deum meum, et Deum vestrum. 
Non dixit: Ascendo ad Patrem nostrum, sed: Ascendo ad Patremmeum, et Patrem 
vestrum. Separatio ista diversitatem ostendit, quod illius generator, noster 
creator sit.
-----------------------------------------------------------

          

            91.
            Et addidit: Deum meum, et Deum vestrum; quia licet ipse et 
Pater unum sint, et illi Pater sit proprietate naturae, nobis Deus Pater 
coeperit esse per Filium, non naturae jure, sed gratiae; tamen utramque 
naturam hic significare videtur in Christo et divinitatis et carnis, divinitatis 
ex Patre, carnis ex matre, illamque ante omnia, istamque ex Virgine. Denique 
ante Patrem ut Filius nominavit, Deum postea ut homo nuncupavit.
          

            92.
            Ubique autem Deum suum quod ex persona dicat hominis, testimonia 
docent: Deus, Deus meus, respice me; quare me dereliquisti? Et alibi: 
De ventre matris meae Deus meus es tu. Et supra quasi homo patitur: 
et infra homo est, qui ex matris ventre jactatur. Itaque cum dicit:
-----------------------------------------------------------
De ventre matris meae Deus meus es tu; significat cum qui Pater semper 
erat, ex eo Deum sibi esse, ex quo de ventre matris jactatus est.
          

            93.
            Cum igitur in Evangelio, in Apostolo, in prophetis generationem 
Christi legerimus, unde audent dicere creatum esse vel factum? Et quidem 
in quo creatum legerint, in quo factum, considerare deberent. Edoctum est 
enim Dei Filium de Deo esse genitum, de Deo natum: factum autem in quo 
legerint, diligenter advertant; non enim Deus factus, sed Deus Dei Filius 
natus est: postea autem secundum carnem homo factus ex Maria est.
          

            94.
            Si mihi non credunt, credant Apostolo dicenti: Postquam vero 
venit plenitudo temporis, misit Deus Filium suum factum ex muliere, factum 
sub Lege (Galat.
-----------------------------------------------------------
IV, 4). Filium, inquit, suum, non unum de multis: non communem, sed suum. 
Suum cum dicit, generationis aeternae proprietatem signavit. Hunc postea 
factum ex muliere asseruit, ut factura non divinitati, sed assumptioni 
corporis ascriberetur: factum ex muliere per carnis susceptionem: factum 
sub Lege per observantiam Legis: generatio autem illa coelestis ante Legem, 
ista post Legem. 463
          
        


          CAPUT XV.
Duobus Scripturae locis quibus factus et creatus Christus dicitur, ut satisfaciat 
sanctus Praesul: illos non nisi secundum naturam hominis ipsi convenire 
declarat: in quibus etiam praeteritum pro futuro positum esse ex sacrorum 
codicum auctoritate planum facit.

            95.
             Unde et illud vane jactare consuerunt quod 
scriptum est: Et Dominum eum et Christum fecit Deus. Imperiti legant totum, 
et intelligant; sic enim scriptum est: Et Dominum eum fecit, et Christum 
fecit Deus hunc Jesum, quem vos crucifixistis. Non divinitas crucifixa, 
sed caro est. Hoc utique fieri potuit, quod potuit crucifigi. Non ergo 
factura Dei Filius.
          

            96.
            Facessat igitur et illud, de quo calumniari
-----------------------------------------------------------
solent, et discant quemadmodum dictum sit: Dominus creavit me.. Non 
dixit: Pater creavit, sed Dominus creavit me. Caro Dominum agnoscit, gloria 
Patrem significat: creatura nostra Dominum confitetur, charitas Patrem 
novit. Itaque quis ignoret quia ob causam incorporationis hoc dicitur? 
In eo igitur se creatum dicit, in quo et hominem testificatur dicens: Quid 
me quaeritis occidere hominem, qui veritatem locutus sum vobis? Hominem 
dicit, in quo et crucifixus et mortuus, et sepultus est.
          

            97.
            Nec dubitandum quod praeteritum posuit, quod erat futurum: 
haec enim consuetudo est prophetiae, ut quae futura sunt, vel quasi praesentia, 
vel quasi facta dicantur. Denique in psalmo XXI legisti:
-----------------------------------------------------------
Tauri pingues obsederunt me; legisti etiam: Diviserunt sibi vestimenta 
mea: quod evangelista de tempore passionis prophetatum esse significat; 
Deo enim quae sunt futura, praesentia sunt: et ei cui praecognita sunt 
omnia, ventura pro factis sunt, sicut scriptum est: Qui fecit quae ventura 
sunt.
          

            98.
            Nec mirum si ante saecula fundatum se esse dicit, cum legeris 
praedestinatum ante tempora saecularia. Quam vere de incarnatione id videatur 
expressum, declarant sequentia: Sapientia, inquit, aedificavit sibi domum, 
et subdidit columnas septem, et interfecit suas hostias: miscuit in cratera 
vinum suum, et paravit suam mensam; et misit suos servos, convocans cum 
altissima praedicatione, dicens: Qui est insipiens
-----------------------------------------------------------
declinet ad me. Nonne in Evangelio post incarnationem haec omnia videmus 
esse completa, quod sacri convivii celebravit mysteria, quod apostolos 
misit, voce magna clamavit dicens: Si quis sitit, veniat ad me, et bibat? 
Ergo sequentia respondent prioribus, et totius cursum incarnationis videmus 
prophetiae expositione digestum.
          

            99.
            Multa alia documenta praesto esse possent hujusmodi de incarnatione 
dicta videri: sed non me involvo libris, ne tractatus videatur esse diffusior. 
464
          
        


          CAPUT XVI.
Arianos, si creatum et genitum illis idem sit, Christo inferre injuriam: 
sin autem illa distare credant, quem legerint genitum, creaturae loco non 
habendum. Hoc Pauli ne creaturae serviatur, prohibentis; Christi tamen 
se servum esse profitentis, testimonio confirmari: cui potius credendum 
quam Ario. Subditur etiam creaturam in Deo non esse, cum simplex sit: nec 
Filium in creaturae ordinem redigendum; cum in eo Patri complaceat.
-----------------------------------------------------------


            100.
            Nunc ipsos Arianos interrogo, utrum idem
-----------------------------------------------------------
putent esse genitum, quod creatum? Si enim idem dicunt, nihil utique distat 
inter generare et creare. Ergo quoniam et nos creati sumus, inter nos et 
Christum et elementa nulla distantia est. Sed quamvis amentes sint, id 
tamen non audebunt dicere.
          

            101.
            Postremo ut insipientiae eorum quod verum non est, indulgeam; 
si nihil, ut putant, distat in verbo: cur non eum quem colunt, meliore 
appellant nomine? cur verbo non utuntur Patris? cur abjiciunt quod honorificentiae 
est, assumunt quod injuriae?
          

            102.
            Si autem distat inter creatum et genitum, ut ego arbitror, 
cum legerimus genitum, non utique idem et genitum intelligimus et creatum. 
Dicant igitur generatum ex Patre, ex Virgine procreatum: aut dicant quomodo 
Dei Filius et genitus et creatus.
-----------------------------------------------------------
Una natura, et maxime Deus diversitatem non recipit.
          

            103.
            Certe facessat nostra sententia: Paulum interrogemus, qui Spiritu 
Dei plenus has praevidens quaestiones; generaliter contra gentes, specialiter 
contra Arianos locutus, ait divino judicio eos esse damnatos, qui servirent 
creaturae potius quam Creatori. Denique sic habes: Tradidit illos Deus 
in desideria cordis ipsorum, ut contumeliis afficiant corpora sua inter 
semetipsos: qui commutaverunt veritatem Dei in mendacium, et coluerunt, 
et servierunt creaturae potius quam Creatori, qui est Deus benedictus in 
saecula.
          

            104.
            Prohibet itaque me Paulus creaturae servire, et Christo admonet 
serviendum. Non ergo creatura
-----------------------------------------------------------
Christus, Paulus, inquit, servus Jesu Christi. Et bonus servus qui 
Dominum recognoscit, ipse creaturae servire nos prohibet: quemadmodum ergo 
Christo ipse serviret, si creaturam Christum putaret? Aut igitur desinant 
colere quem creaturam appellant, aut desinant quem colere se simulant, 
dicere creaturam; ne sub appellatione cultorum sacrilegia graviora committant. 
Detestabilior enim domesticus hostis quam extraneus: et gravius scelus 
ut adversus Christum abutantur Christi nomine.
          

            105.
            Quem igitur meliorem interpretem quaerimus Scripturarum, quam 
illum doctorem gentium, vas electionis, electum de persecutoribus? Qui 
Jesum persecutus fuerat, fatetur. Legerat 465 utique Salomonem plus quam 
Arius, et erat peritus in
-----------------------------------------------------------
Lege; et ideo quia legerat, non creatum Christum dicit esse, sed genitum. 
Legerat enim: Ipse dixit, et facta sunt: ipse mandavit, et creata sunt. 
Numquid dicto factus est Christus? numquid mandato creatus est Christus?
          

            106.
            Quomodo autem creatura in Deo esse potest? Etenim Deus naturae 
simplicis est, non conjunctae
-----------------------------------------------------------
atque compositae: cui nihil accedat, sed solum quod divinum est in natura 
habeat sua: complens omnia, nusquam ipse confusus: penetrans omnia, nusquam 
ipse penetrandus: ubique totus, eodemque tempore vel in coelo, vel in terris, 
vel in novissimo maris praesens: visu incomprehensibilis, fatu ininterpretabilis, 
sensu inaestimabilis, fide sequendus, religione venerandus; ut quidquid 
religiosus sentiri potest, quidquid praestantius ad decorem, quidquid sublimius 
ad potestatem, hoc Deo intelligas convenire.
          

            107.
            Ergo quia in Filio complacet Pater, crede quia dignus Patre 
Filius, crede quia a Deo exivit Filius, ut ipse testatur dicens: Ex Deo 
processi, et veni; et alibi: A Deo
-----------------------------------------------------------
exivi. Qui ex Deo processit, et a Deo exivit, nihil aliud potest habere, 
nisi quod Dei est.
          
        


          CAPUT XVII.
Christum Deum verum esse ex eo probat, quod sit proprius Dei Filius; praemissaque 
difficultatis suborientis solutione, eamdem rem inde confirmat, quod sit 
genitus, quodque ex Deo exierit. His subdit Patris ac Filii unitatem operationis 
ac voluntatis. Tum apostolis et Centurione quem cum Arianis contendit, 
in testimonium adductis Esaiam jungit ac Joannem.

            108.
            Unde non solum Deus, sed etiam verus Deus, verus e vero, et 
adeo verus, ut ipse sit veritas.
-----------------------------------------------------------
Itaque si nomen quaerimus, veritas est: si majestatem quaerimus naturalem, 
eo usque Filius Dei verus est, ut et proprius. Scriptum est enim: Qui proprio 
Filio non pepercit, sed pro nobis tradidit eum: tradidit utique secundum 
carnem. Proprietas divinitatis est, veritas proprietatis, misericordia 
pietatis, oblatio securitatis.
          

            109.
            Sed ne calumniarentur, quia scriptum est: Tradidit eum Pater; 
ipse Apostolus alibi dixit: Pax a Deo Patre, et Domino nostro Jesu Christo, 
qui se dedit pro peccatis nostris; et alibi: Sicut Christus dilexit 
nos, et tradidit semetipsum pro nobis. Si ergo et traditus est a Patre, 
et ipse se tradidit, apparet unam esse operationem, unam esse Patris et 
Filii voluntatem.
-----------------------------------------------------------

          

            110.
            Si naturalem ergo majestatem quaerimus, genitus est. Qui genitum 
inficiatur, proprium negat: qui proprium abnuit, communem caeteris arbitratur. 
Sin vero generationis ipsius proprietatem requirimus, ex Deo exivit. Nam 
466 cum in usu nostro id sit
-----------------------------------------------------------
exire quod jam sit, et ex interioribus secretis prodire videatur, quod 
exire perhibetur: angustis licet sermonibus proprietatem divinae generationis 
advertimus; ut non ex loco aliquo videatur exisse, sed ut Deus ex Deo, 
Filius ex Patre; nec videatur coepisse ex tempore, qui ex Patre nascendo 
prodit, ut dixit ipse qui natus est: Ex ore Altissimi prodii.
          

            111.
            Sed si naturam non agnoscunt, si non credunt Scripturis, vel 
operibus credant. Cui dicit Pater: Faciamus hominem, nisi ei quem 
verum Filium sciret? In quo nisi in vero suam imaginem recognosceret? Non 
est unum adoptivus et verus; nec Filius diceret: Unum sumus; si se 
cum vero, qui verus non esset ipse,
-----------------------------------------------------------
conferret. Faciamus ergo dicit Pater. Qui dixit, verus est: potestne ergo 
verus non esse ille, qui fecit; et quod dicenti defertur, facienti negatur?
          

            112.
            Quomodo autem nisi verum Filium sciret, committeret ei voluntatis 
suae unitatem, et operis veritatem? Cum enim eadem faciat Filius opera, 
quae Pater facit, et quos vult vivificet Filius, sicut scriptum est; 
nec differens potestate, et liber est voluntate: ita unitas servatur; quia 
et virtus Dei in divinitatis proprietate est; et libertas non in aliqua 
differentia, sed in unitate est voluntatis.
          

            113.
            Turbati in freto apostoli, licet adhuc non credentes corde, 
ubi primum sub pedibus Domini ludere aquas, et inquieto maris aestu deambulantis
-----------------------------------------------------------
Domini super aquas intrepida videre vestigia; subitoque navi quae fluctibus 
turbaretur, ubi eam tamen Christus ascendit; placidata aequora, et elementa 
conspexere famulantia, verum Dei Filium crediderunt, dicentes: Vere Dei 
Filius es.
          

            114.
            Hoc idem Centurio cum aliis qui secum erant, tremefactis mundi 
cardinibus in passione Domini confitetur: et tu, haeretice, negas! Centurio 
dicit: Vere Filius Dei erat iste. Erat, inquit Centurio, et Arianus 
dicit, non erat. Ille ergo generationis et veritatem et aeternitatem asserit 
manu cruentus, sed mente devotus: tu, haeretice, veritatem generationis 
negas, tempus ascribis. Utinam manus potius quam animam cruentasses! Sed
-----------------------------------------------------------
nec manu innocens, et mente feralis, quantum in te est, mortem infers, 
qui infirmum opinaris; immo, quod gravius est, etsi divinitas vulnus sentire 
non possit, quod in te tamen est, majestatem suam in Christo, non corpus 
interficere conaris.
-----------------------------------------------------------

          

            115.
            Verum igitur Deum dubitare non possumus, quem verum Dei Filium 
et carnifices crediderunt, et daemones fatebantur: quorum nunc non testimonia 
requiruntur, sed tuis tamen sacrilegiis praeferuntur. Illos nominavimus, 
ut erubesceres divina quoque responsa adhibuimus, ut crederes. 467
          

            116.
            Clamat Dominus per Esaiam: Servientibus mihi vocabitur nomen 
novum, quod benedicetur super terram, et benedicent Deum verum: et qui 
jurant super terram, jurabunt per Deum verum. Haec, inquam, dixit 
Esaias, quando vidit majestatem ejus. Hoc in Evangelio designatur, quod 
majestatem viderit Christi, et locutus sit de eo.
          

            117.
            Accipe tamen quid etiam scripserit Evangelista Joannes in epistola 
sua dicens: Scimus quia Filius
-----------------------------------------------------------
Dei apparuit, et dedit nobis sensum, ut cognoscamus Patrem, et simus in 
vero Filio ejus Jesu Christo Domino nostro. Hic est verus Deus, et vita 
aeterna. Verum Joannes Filium Dei, et verum Deum dicit: ergo si verus 
Deus, utique non creatus, nihil fallax habens atque fucatum, nihil confusum 
atque dissimile.
          
        


          CAPUT XVIII.
In Nicaena definitione Arianos errores, ne quem decipiant, commemorari. 
Iidem cum anathemate suo referuntur, quod non modo Nicaeae latum dicitur, 
sed et Arimini semel ac iterum.

            118.
             Deus igitur ex Deo, lumen de lumine, Deus 
verus de Deo vero, ex Patre natus,
-----------------------------------------------------------
non factus, unius substantiae cum Patre.
          

            119.
            Sic nempe nostri secundum Scripturas dixerunt Patres, qui etiam 
sacrilega dogmata ideo suis inserenda putavere decretis, ut Arii perfidia 
ipsa se proderet; ne quasi fucis quibusdam et coloribus illita velaretur. 
Fucum enim faciunt, qui non audent explicare quod sentiunt. Censorie itaque 
impietas
-----------------------------------------------------------
Ariana non expositione reseratur, sed damnatione detegitur; ut qui curiose 
gestit audire, prius damnatam cognosceret, ne laberetur, quam expositam 
audiret, ut crederet.
          

            120.
             Eos, inquit, qui dicunt: Erat quando non erat, 
et antequam nasceretur non erat: et qui ex nihilo factum, aut ex alia substantia 
vel οὐσίᾳ dicunt esse, aut mutabilem, aut convertibilem Dei Filium, anathematizat 
catholica et apostolica Ecclesia.
          

            121.
            Accepisti, sancte Imperator, eos qui talia asserunt, jure damnatos. 
Non humana industria, non composito aliquo trecenti decem et octo, ut supra 
pressius dixi, episcopi ad concilium convenerunt: sed ut in numero 
eorum 468
-----------------------------------------------------------
per signum suae passionis et nominis Dominus Jesus suo probaret se adesse 
concilio; Crux in trecentis, Jesu nomen in decem et octo est sacerdotibus.
          

            122.
            Hoc et in Ariminensi concilio habuit prima confessio, et post 
Ariminense concilium secunda correctio. Confessionem epistola ad imperatorem 
Constantium missa testatur, correctionem secuta concilia confitentur.
          
        


          CAPUT XIX.
Ubi Ario primum e memoratis erroribus attribuit, eumdem refellit Joannis 
testimonio, ac e re nata tragicam haeresiarchae mortem describit. Mox singillatim 
reliquas ejusdem blasphemias expendit et confutat.

            123.

-----------------------------------------------------------
Arius ergo dicit: Erat quando non erat; sed Scriptura dicit, Erat, non 
dicit, non erat. Denique Joannes scripsit: In principio erat Verbum, et 
Verbum erat apud Deum, et Deus erat Verbum: hoc erat in principio apud 
Deum. Ecce quoties erat et nusquam dixit quod non erat. Cui ergo credimus? 
Joanni in Christi pectore recumbenti, an Ario inter
-----------------------------------------------------------
effusa se sua viscera volutanti; ut agnosceremus similem Judae proditoris 
Arii quoque fuisse perfidiam, quem similis poena damnavit?
          

            124.
            Effusa sunt enim et Arii viscera, pudet dicere ubi, atque ita 
crepuit medius, prostratus in faciem; ea quibus Christum negaverat, foeda 
ora pollutus. Crepuit enim, sicut etiam de Juda Petrus apostolus dixit, 
quia possedit agrum de mercede injustitiae, et in faciem prostratus crepuit 
medius, et effusa sunt omnia viscera ejus. Non est fortuita mors, ubi in 
sacrilegio pari poenae parilis processit exemplum; ut idem subirent supplicium 
qui eumdem Dominum negaverunt; et qui eumdem Dominum prodiderunt.
          

            125.
            Veniamus ad alia. Arius dicit: Antequam nasceretur,
-----------------------------------------------------------
non erat: sed Scriptura dicit omnia esse per Filium. Quomodo ergo aliis 
dedit esse, qui non erat? Cum autem dicit impius, quando et ante, haec 
utique duo verba tempus ostendunt. Quomodo ergo negant tempus ante Filium, 
et volunt prius fuisse quae temporis sunt: cum idipsum, quando et ante 
et aliquando non fuisse, sit temporis? 469
          

            126.
            Arius dicit ex nihilo Dei Filium. Quomodo ergo Dei Filius? 
quomodo paterno generatus ex utero? quomodo eructatum ex corde Verbum legitur, 
nisi ut ex intimo et inaestimabili Patris intelligatur, ut scriptum est, 
prodiisse secreto? Filius enim aut per adoptionem, aut per naturam est: 
per adoptionem nos filii dicimur, ille per veritatem naturae est. Quomodo 
ergo ex nihilo ille, qui ex nihilo
-----------------------------------------------------------
fecit omnia?
          

            127.
            Non habet Filium, qui nescit unde sit. Denique nec Judaei habebant 
Filium, quia unde esset nesciebant. Et ideo dixit his Dominus: Nescitis 
unde veni. 
Qui enim negat ex Patre Filium, nec Patrem ex quo est Filius, novit: neque 
Filium novit; quia Patrem nescit.
          

            128.
            Arius dicit: Ex alia substantia. Quae igitur alia substantia 
aequatur Dei Filio, ut ex ipsa Dei Filius sit? Aut quomodo reprehendunt 
quia nos in Deo aut οὐσίαν Graece, aut Latine substantiam dicimus, cum 
ex alia dicendo substantia Dei esse Filium, etiam ipsi substantiam Dei 
esse confirment?
          

            129.
            Sed si de nomine substantiae aut naturae divinae
-----------------------------------------------------------
voluerint dicere, facile revincentur; quia et οὐσίαν Graece, et Latine 
substantiam frequenter Scriptura memoravit. Et Petrus vult nos, ut legimus, 
divinae consortes fieri naturae. Quod si ex alia substantia Filium dicent, 
ipsi se revincunt, et verbum substantiae quod metuunt confitendo, et Filium
-----------------------------------------------------------
creaturis quibus praeferre se simulant, conferendo.
          

            130.
            Arius dicit creaturam Dei Filium, non sicut caeteras creaturas. 
Quae enim creatura non sicut alia creatura non est? Homo non ut Angelus, 
terra non ut coelum, sol non ut aqua, lumen non ut tenebrae. Nihil ergo 
praeferendo donavit, sed ad simplices decipiendos misero colore fraudem 
suae impietatis obduxit.
          

            131.
            Arius dicit mutabilem et convertibilem Dei Filium. Quomodo 
ergo Deus, si mutabilis; cum ipse dixerit: Ego sum, ego sum, et non sum 
mutatus?
          
        


          CAPUT XX.
Optat ad se mundandum ut olim ad Esaiam Seraphim aliquem advolare; immo 
vero ad se, ad Imperatorem aliosque lectores suos Christum invitat: ac 
tandem Dominico poculo mystice designato, ut ejus virtute Gratianus caeterique 
fideles inebrientur, petit.
-----------------------------------------------------------


            132.
            Verum nunc mihi propheticum illud est confitendum, quod prophetaturus 
de Domino praemittit Esaias dicens: O miser ego, et compuncto corde, qui 
cum immunda labia habeam, in medio quoque populi inhabitem immunda labia 
habentis; vidi Dominum Sabaoth. Ergo si Esaias miserum se dicit, qui 
vidit Dominum 470 Sabaoth: quid ego de me dicam, qui cum immunda labia 
habeam, cogor de Dei generatione tractare? Quo igitur de iis quae metuo, 
locuturus erumpo; cum David de iis quae sciat
-----------------------------------------------------------
ori suo custodiam petat? O si mihi quoque unus de Seraphim candentem 
illum carbonem, quem de altari divino sumpsit, utriusque forcipe deferens 
Testamenti, immunda adurat labia!
          

            133.
            At quia tunc Seraphim descendit in figura ad prophetam: 
tu autem, Domine, revelato mysterio ad nos in carne venisti, non per legatum, 
neque per nuntium, sed ipse per te, ab occultis meis conscientiam meam 
mundes; ut ego quoque dudum immundus, sed jam per tuam misericordiam fide 
mundus, illud Davidicum canam, dicens: Psallam tibi in cithara, Deus Israel: 
gaudebunt labia mea, dum cantavero tibi; et anima mea, quam redemisti.
          

            134.
            Itaque, Domine, calumniatores tuos et hostes
-----------------------------------------------------------
relinquens, confer te ad nos; et sanctifica aures principis Gratiani, omniumque 
praeterea quorum in manus hic libellus venerit, vacuas mihi praesta aures; 
necubi auditae perfidiae sordes resideant. Emunda ergo, emunda aurem non 
fontanis poculis, nec fluviali haustu, nec susurro praetermeantis rivuli:
-----------------------------------------------------------
sed sermonibus ad vicem aquarum operantibus, supra nitorem aquarum perspicuis, 
et omni purioribus nive; illis utique sermonibus, quibus dixisti: Si fuerint 
peccata vestra sicut phoenicium, ut nivem dealbabo.
          

            135.
            Est etiam poculum quo secreta mentis mundare consuevisti, poculum 
non naturae veteris, nec ex vite solemni: sed poculum novum de coelo delatum 
in terram, expressum ex illo botryone peregrino, qui sicut uva de vite, 
ita ille in carne crucis pependit e ligno. Ex hoc ergo botryone est vinum 
quod laetificat cor hominis, sobrietatem inebriat, crapulam fidei et verae 
religionis exhalat, crapulam castitatis infundit.
          

            136.
            Hoc igitur vino, Domine meus, domini aures
-----------------------------------------------------------
Augusti mentis emunda, ut sicut vino naturali homines inebriati, quietem 
diligunt, timorem mortis expellunt, injurias non sentiunt, aliena non quaerunt, 
suorum obliviscuntur: ita etiam vino tuo crapulatus, pacem diligat, et 
fidei exsultatione securus, mortem infidelitatis ignoret, patientiam charitatis 
exhibeat, sacrilegia aliena non teneat, fidem etiam pignoribus suis praeferat, 
secundum quod scriptum est: Relinque omnia tua, et veni, sequere me.
          

            137.
            Hoc vino, Domine Jesu, sensus etiam nostros dilue, ut te adoremus, 
te colamus visibilium et invisibilium creatorem. Non potes ergo invisibilis 
aut bonus non esse, qui id etiam tuis operibus contulisti.
          
        
      



        LIBER SECUNDUS.
        
------------------------------------------------------------

        471 PROLOGUS.
Ambrosius libro superiori hunc adjecturus, duodecim nomina Filii Dei primo 
trifariam divisa non ejus tantum, sed Patris etiam aeternitatem probare 
docet. Mox eadem cum duodecim sacerdotalis vestis lapidibus cursim comparans, 
quam necessario conjungenda sint, inducta ipsorum nova distributione patefacit. 
Deinde ad propositam comparationem rediens, allegorice memorati amictus 
texturam ac lapillos laudat. Hinc mystica etiam geminae divisionis ratione 
allata, institutam comparationem pergit exponere; ex qua fidem operibus 
colligens attexendam esse, contractam ejusdem fidei de Filio descriptionem 
subdit.
-----------------------------------------------------------


          1.

-----------------------------------------------------------
Satis, ut arbitror, libro superiore, sancte Imperator, edoctum est sempiternum 
esse Dei Filium, non dissimilem Patri, genitum, non creatum: Deum quoque 
verum Dei Filium Scripturarum lectionibus approbavimus, et apertis majestatis 
suae indiciis designatum.
        

          2.
          Itaque quamvis ista ad fidem copiose redundantia sint, quod a 
fontis meatu magnitudo plerumque decurrentis fluminis aestimatur; tamen 
quo purius niteat fides nostra, tripartito videtur derivanda distinctio. 
Sunt enim evidentia indicia quae proprietatem deitatis ostendant: sunt 
quae similitudinem
-----------------------------------------------------------
Patris et Filii: sunt etiam quae perspicuant divinae majestatis exprimant 
unitatem. Proprietatis itaque sunt, generatio, Deus, Filius, Verbum: similitudinis, 
splendor, character, speculum, imago: unitatis aeternae, sapientia, virtus, 
veritas, vita.
        

          3.
          Haec indicia ita Dei Filium signant, ut ex his et sempiternum 
Patrem esse cognoscas, nec ab eo Filium discrepantem. Ex eo enim qui est, 
generatio; ex sempiterno Deus, ex Patre Filius, ex Deo Verbum, splendor 
gloriae, character substantiae, speculum Dei, majestatis imago, de bono 
bonitas, de sapiente sapientia, de forti virtus, de vero veritas, de vivente 
vita. Concordant igitur Patris et Filii indicia, quibus non discrepare 
inter se, sed unius majestatis esse nemo dubitaverit. Quorum singulorum
-----------------------------------------------------------
proferremus exempla nominum, nisi coarctandi sermonis studio teneremur.
        

          4.
          His duodecim tamquam lapidibus pretiosis fidei columna consurgit. 
Hi sunt enim pretiosi illi lapides, sardius, jaspis, smaragdus, chrysolithus, 
et caeteri, quibus sancti Aaron, illius utique qui figuram gerit Christi, 
veri scilicet vestimentum sacerdotis intexitur: circumdati auro lapides, 
et insculpti de nominibus 472 filiorum Israel, duodecim lapides sibi invicem 
cohaerentes. Nam si eos aliquis separet atque secernat, omnis fidei structura 
dissolvitur.
-----------------------------------------------------------

        

          5.
          Itaque principium fidei nostrae est scire quo genitus est Dei 
Filius: si genitus non est, nec Filius est. Nec satis est dixisse Filium, 
nisi et unigenitum Filium designaveris. Si creatura est, Deus non est: 
si Deus non est, nec vita est: si non est vita, nec veritas est.
        

          6.
          Ergo tria illa, id est, generatio, Filius, unigenitus, principaliter 
et proprie indicant ex Deo Filium.
        

          7.
          Tria sequentia, id est, Deus, vita, veritas, virtutem ejus manifestant, 
qua condidit et fecit subsistere creaturam: In ipso enim vivimus, movemur 
et sumus, sicut Paulus dixit. Et ideo in illis tribus proprietas Filii, 
in istis aliis paternae ac Filii operationis unitas declaratur.
-----------------------------------------------------------

        

          8.
          Imago quoque et splendor et character dicitur Dei Filius, quia 
haec incomprehensibilem et investigabilem paternae majestatis divinitatem 
in Filio, et expressam similitudinem revelarunt. Haec quoque tria videmus 
ad similitudinem pertinere.
        

          9.
          Reliquum est, virtus, sapientia, justitia; ut his singulis operationibus 
aeternitas probaretur.
        

          10.
          Hoc igitur est illud vestimentum pretiosis lapidibus adornatum, 
hic veri amictus est sacerdotis, haec vestis nuptialis; hic textor propheticus, 
qui bene noverit ista contexere. Neque vilis ista textura est, de qua Dominus 
dicit per prophetam: Quis dedit mulieribus texturae sapientiam. Nec 
communes isti lapides, lapides, ut legimus, supplementi: omnis enim in 
eo perfectio est,
-----------------------------------------------------------
si nihil desit. Lapides compositi et circumdati auro, intelligibili scilicet 
natura; si eos bene mens nostra componat, naturalisque sensus probabili 
ratione compaginet. Denique quam non mediocres lapides sint, lectio docet, 
quod cum alii alia viliora deferrent; istos tamen lapides super humeros 
suos religiosi principes attulerunt, ex quibus fecerunt rationale, opus 
textile. Textile enim opus est, quando fidei facta concordant.
        

          11.
          Nec me aliquis errare putet, quia supra tripartitam de quaternis, 
subter vero quadripartitam
-----------------------------------------------------------
de ternis feci distinctionem. Boni operis gratia per diversas plus placet 
formas. Bona enim et illa quae textrinum indumenti sacerdotalis ostendit, 
vel lex scilicet, vel Ecclesia, quae binas vestes fecit viro suo, sicut 
scriptum est: unam operis, alteram mentis, fidei intexens factorumque 
velamina. Itaque alibi, sicut legimus, aurum praetexit, et postea hyacinthum 
473 ac purpuram cum cocco subjungit et bysso. Rursus alibi ex hyacintho 
et caeteris prius flosculos format, aurumque subnectit, et unus est habitus 
sacerdotis; ut iisdem coloribus micans, gratiae decorisque diversitas ordinis 
diversitate resplendeat.
        

          12.
          Itaque ut etiam rationis typicae series digeratur, auro et argento 
probabili non est dubium
-----------------------------------------------------------
eloquia Domini designari, quibus fides constat. Scriptum est enim: Eloquia 
Domini, eloquia casta, argentum igne examinatum, probatum terrae, purgatum 
septuplum. Hyacinthus autem aeris habet similitudinem, quem spiramus, 
et cujus carpimus flatum: purpura quoque speciem aquarum exprimit: per 
coccum ignis intelligitur: terra per byssum; haec enim ex terra gignitur. 
Ex his autem quatuor elementis corpus subsistit humanum.
        

          13.
          Sive ergo mentis fidei praecedenti concinentia corporis facta 
subnectas: sive facta praecedant, et fides astipuletur comes religiosa 
factorum, hic religiosi ornatus antistitis, hoc velamen est sacerdotis.
-----------------------------------------------------------

        

          14.
          Bona ergo fides, cum pulchro operum renitet ornatu: de qua, ut 
ad summam loquar, definitiones istae sunt, quae non queunt solvi. Si ex 
nihilo est, non est Filius: si creatura est, non est creator: si factura 
est, non est omnium factor: si discens, non praecognitor: si accipiens, 
non est perfectus: si proficiens, non est Deus: si dissimilis, non imago: 
si per gratiam, non per naturam: si divinitatis expers, auctor malitiae: 
Nemo bonus, nisi unus Deus.
        


          CAPUT PRIMUM.
Arianorum Dei Filio bonitatem abrogantium objectionem non sine horrore 
propositam ut solvat, Christi sententiam ex personis loquentium, nec non 
ex ipsis dictionibus explicat.
-----------------------------------------------------------


            15.
            Stupeo itaque ad reliqua, sancte imperator, et toto corpore 
animoque deficio, esse aliquos homines, vel potius non homines, sed humana 
adopertos specie, intus autem dementiae bestialis; qui post tanta Domini 
et tam divina beneficia, bonum negent ipsum auctorem bonorum.
          

            16.
            Scriptum est, inquiunt: Nemo bonus, nisi unus Deus. Scriptum 
agnosco: sed littera errorem non habet; utinam Ariana interpretatio non 
haberet!
-----------------------------------------------------------
Apices sine crimine sunt, sensus in crimine. Dictum Domini Salvatoris agnosco: 
474 sed consideremus quando dicat, cui dicat, qua circumspectione dicat.
          

            17.
            Dicit utique in hominis forma Dei Filius, et dicit Scribae, 
ei scilicet qui magistrum bonum Dei Filium nominaret, Deum negaret. Quod 
ille non credit, Christus adjungit; ut Dei Filium non ut bonum magistrum, 
sed ut bonum Deum credat. Nam sicubi unus Deus dicitur, nequaquam tamen 
Dei Filius ab unitatis plenitudine separatur; quomodo ubi unus Deus bonus 
nuncupatur, a plenitudine divinae bonitatis unigenitus excluditur? Necesse 
est igitur aut Deum negent Dei Filium, aut Deum bonum esse fateantur.
-----------------------------------------------------------

          

            18.
            Et ideo circumspectione coelesti non dixit: Nemo bonus, nisi 
unus Pater; sed: Nemo bonus, nisi unus Deus. Pater enim proprium generantis 
est nomen, Deus autem unus nequaquam deitatem Trinitatis excludit, et ideo 
natura laudatur. Bonitas ergo in natura est Dei, et in natura Dei etiam 
Dei Filius; et ideo non quod singularitatis, sed quod unitatis est, praedicatur.
          

            19.
            Non igitur a Domino bonitas negatur, sed talis discipulus refutatur. 
Nam cum scriba dixisset: Magister bone, respondit Dominus: Quid me dicis 
bonum? id est, quem Deum non credis, non est satis ut bonum dicas. 
Non tales ego quaero discipulos, qui me magis secundum hominem
-----------------------------------------------------------
magistrum bonum, quam secundum divinitatem Deum bonum credant.
          
        


          CAPUT II.
Bonum esse Dei Filium ab operibus probat, nimirum ab ejus in Israelitas 
sub Testamento veteri, et in Christianos sub novo, beneficiis. Tum ubi 
subjecit utile sibi esse ut bonum dominum ac judicem suum arbitretur: paternum 
de Filio testimonium affert; imo etiam partis non exiguae Judaeorum, quibus 
proinde pejores Ariani esse declarantur. Quae omnia verborum Sponsae, eamdem 
Christi bonitatem designantium, claudit expositio.

            20.
            Sed nolo praerogativa naturae suae et privilegio potestatis 
utatur. Non dicatur bonus, si non
-----------------------------------------------------------
meretur, a nobis. Si hoc non meretur operibus, si beneficiis non meretur, 
abdicetur suae jure naturae, subdatur nostro judicio. Qui judicaturus de 
nobis est, non dedignatur judicari; ut justificetur in sermonibus suis, 
et vincat cum judicatur, 475
          

            21.
            Hiccine ergo non bonus, qui bona tribuit mihi? Hiccine 
non bonus, qui cum sexcenta millia populi Judaeorum persecutoribus suis 
cederent, dehiscentem subito Rubri maris aestum individua aquarum mole 
divisit; ut fideles circumfusa unda muniret, infidos refusa demergeret?
          

            22.
            Hiccine non bonus, cujus imperio maria solidata fugientibus, 
saxa humefacta sitientibus; ut opus veri agnosceretur auctoris, cum humor 
rigesceret,
-----------------------------------------------------------
petra inundaret? Quod ut agnosceres opus Christi, Apostolus dixit: 
Petra autem erat Christus.
          

            23.
            Hiccine non bonus, qui tam innumera populi millia, ne qua incesseret 
fames, in deserto pavit pane coelesti, sine usu laboris, cum fructu quietis: 
ita ut eorum per quadraginta annos nec vestimenta veterascerent, nec calceamenta 
tererentur, instar fidelibus futurae resurrectionis ostendens, quod 
nec factorum decor splendidorum, nec circumfusae virtutis nitor, nec vitae 
cursus periret humanae?
          

            24.
            Hiccine non bonus, qui nobis coelum fecit esse, quod terra 
est; ut sicut in coelo, quasi in speculo
-----------------------------------------------------------
quodam, stellarum lucentium refulgerent globi; ita etiam apostolorum et 
martyrum et sacerdotum, vice stellarum fulgentium, toto illucescerent chori 
mundo?
          

            25.
            Ergo non solum bonus, sed etiam pastor bonus, hoc est, non 
sibi tantum, sed etiam ovibus suis bonus: Bonus enim pastor animam suam 
ponit pro ovibus suis. Posuit plane animam suam, ut nostram levaret: 
sed pro divinitatis potestate posuit et sumpsit, sicut scriptum est: Potestatem 
habeo ponendi animam meam, et potestatem habeo sumendi eam. Nullus eam 
tollit a me, sed ego a memetipso pono eam.
          

            26.
            Vides bonitatem, quia sponte posuit: vides potestatem, quia 
sumpsit; et tu bonum negas, cum
-----------------------------------------------------------
ipse de se in Evangelio dixerit: Si ego bonus, quare oculus tuus nequam? 
Ingrate, quid agis? Bonum negas, per quem bona speras, si tamen credas? 
Bonum negas, qui dedit nobis quae oculus non vidit, nec auris audivit?
          

            27.
            Mihi expedit ut bonum credam: Bonum est enim confidere Domino. 
Mihi expedit ut Dominum confitear; scriptum est enim: Confitemini Domino, 
quoniam bonus.
          

            28.
            Mihi expedit, ut judicem meum bonum arbitrer; Dominus enim 
judex bonus domui Israel. Ergo si judex Dei Filius, utique quoniam judex 
Deus bonus, judex autem Dei Filius est; Deus bonus judex et Dei Filius 
est.
          

            29.
            Sed fortasse non credas aliis, non credas Filio;
-----------------------------------------------------------
audi Patrem dicentem: Eructavit cor meum Verbum bonum. Bonum ergo 
Verbum est, Verbum hoc de quo scriptum est: Et Verbum erat apud Deum, et 
Deus erat Verbum. Ergo si Verbum bonum, Filius autem Dei Verbum est: 
bonus utique Deus est Dei Filius; etiamsi non 476 placeat Arianis. Erubescant 
aliquando.
          

            30.
            Judaei dicebant: Bonus est. Etsi alii dicebant: Non est, 
alii dicebant tamen: Bonus est; et vos omnes bonum negatis.
          

            31.
            Bonus est, qui peccatum unius donat; et bonus non est, qui 
peccatum mundi abstulit? De ipso enim dictum est: Ecce Agnus Dei, ecce 
qui tollit peccatum mundi.
          

            32.
            Sed quid dubitamus? Credidit jam Ecclesia
-----------------------------------------------------------
bonum, et confessa est dicendo: Osculetur me ab osculis oris sui; quoniam 
bona ubera tua super vinum; et alibi: Et faux tua tamquam vinum est 
optimum. Bonus ergo ille nos Legis et gratiae nutrit uberibus, coelesti 
curas hominum praedicatione demulcens; et nos bonum negamus, cum sit imago 
bonitatis, exprimens aeternae in se bonitatis effigiem, sicut et supra 
ostendimus scriptum,
-----------------------------------------------------------
quia ipse est speculum sine macula, et imago bonitatis illius.
          
        


          CAPUT III.
Filium Dei Deum bonum ac verum esse, cum Deus unus sit.

            33.
             Sed quid vobis videtur, qui bonum et verum 
Deum Dei Filium denegatis; cum scriptum sit quod nullus Deus, nisi unus? 
Nam etsi sunt qui dicantur dii, an inter eos Christum annumeratis, qui 
dicuntur, et non sunt? Cum speciale sit ejus, ut semper sit: et praeter 
ipsum bonus et verus alius Deus non sit; quoniam in ipso est Deus: speciale 
autem etiam Patris sit, ut post ipsum verus alius Deus non sit; quia unus 
Deus, nec juxta
-----------------------------------------------------------
Sabellianos Patrem Filiumque confundens, nec juxta Arianos Patrem Filiumque 
secernens. Pater enim et Filius distinctionem habent, ut Pater et Filius; 
separationem divinitatis non habent.
          
        


          CAPUT IV.
Omnipotentem esse Dei Filium prisci novique foederis auctoritate demonstratur.

            34.
             Itaque cum verus et bonus Dei Filius, utique 
omnipotens Deus Dei Filius: num hinc quoque dubitari potest? Supradiximus 
lectum quia Dominus omnipotens nomen est ei. Ergo quia Filius Dominus, 
Dominus autem omnipotens; omnipotens est Dei Filius.
          

            35.
            Sed accipe etiam eam de qua dubitare nequeas,
-----------------------------------------------------------
lectionem: Ecce venit, inquit, cum nubibus, et videbit eum omnis oculus, 
et qui eum compunxerunt: et plangent se super eum omnes tribus terrae. 
Etiam, amen. Ego sum Α et Ω, dicit Dominus Deus, qui est, et qui erat, 
et qui venturus est omnipotens. Quem igitur compunxerunt, et quem 
speramus esse venturum, nisi Filium? Ergo omnipotens Dominus et Deus Christus 
est.
          

            36.
            Accipe aliud, sancte Imperator, et accipe Christum loquentem: 
Haec dicit Dominus omnipotens: Post honorem misit me super gentes, quae 
477 depraedaverunt vos; quoniam qui tangit vos, quasi qui tangit pupillam 
oculi ejus. Quia ecce ego injicio manum meam super eos, qui depraedaveruntvos, 
et eruam vos; et erunt in praedam, qui depraedaverunt vos, et scient quia
-----------------------------------------------------------
Dominus omnipotens misit me. Utique qui dicit: Dominus est omnipotens: 
et qui misit, Dominus est omnipotens. Ergo et Patris et Filii omnipotentia: 
sed tamen Deus unus omnipotens; quia unitas potestatis est.
          

            37.
            Atque ut scias, Imperator auguste, Christum esse, qui locutus 
est et in propheta et in Evangelio, tamquam in praedestinatione Evangelii 
per Esaiam
-----------------------------------------------------------
dicit: Ipse qui loquebar, adsum, hoc est: Adsum in Evangelio, qui 
loquebar in Lege.
          

            38.
            Deinde alibi: Omnia quae Pater habet, mea sunt. Quae sunt 
omnia? Non utique locutus est de creatis; haec enim omnia facta sunt per 
Filium: sed ea quae Pater habet, id est, aeternitatem, majestatem, divinitatem, 
quae nascendo possedit. Ergo eum qui omnia habet, quae Pater habet (scriptum 
est enim: Omnia quae Pater habet, mea sunt ), omnipotentem esse dubitare 
non possumus.
          
        


          CAPUT V.
Objectos adversus Christi omnipotentiam Scripturae textus exponit; ac maxime 
in eo immoratur, ut eumdem non raro ex humanae naturae affectu locutum 
probet.

            39.

-----------------------------------------------------------
Nec vereor ne quia scriptum est de Deo: Beatus et solus potens, ab 
eo Dei Filius separetur; cum Scriptura Deum solum potentem dixerit, non 
Patrem solum: et ipse de Christo Deus Pater asserat per Prophetam: Posui 
adjutorium super potentem. Non ergo Pater solus potens, sed potens 
etiam Deus Filius; in Patre enim laudatur et Filius.
          

            40.
            Certe ostendat aliquis quid sit, quod non possit Dei Filius: 
quis ei adjutor cum coelum faceret, fuit: quis adjutor cum conderet mundum? 
An qui in constitutione Angelorum et Dominationum adjutore non eguit, eguit 
ut hominem liberaret?
          

            41.
            Scriptum est, inquiunt: Pater meus, si possibile
-----------------------------------------------------------
est, transfer a me calicem hunc. Et ideo omnipotens est, quomodo
-----------------------------------------------------------
de possibilitate 478 ambigit? Ergo quia omnipotentem probavi, probavi utique 
ambigere eum de possibilitate non posse.
          

            42.
            Verba, inquis, Christi sunt. Verum dicis: sed quando, et in 
qua forma loquatur, adverte. Hominis substantiam gessit, hominis assumpsit 
affectum. Denique supra habes quia progressus pusillum procidit in faciem 
suam, orans et dicens: Pater, si possibile est. Non ergo quasi Deus, sed 
quasi homo loquitur; Deus enim possibile aliquid aut impossibile nesciebat? 
Aut aliquid impossibile Deo, cum scriptum sit: Impossibile enim tibi nihil 
est?
          

            43.
            De quo autem dubitat? de se, an de Patre? De eo utique qui 
dicit: Transfer: et dubitat hominis affectu. Ergo propheta non putat aliquid 
impossibile
-----------------------------------------------------------
Deo. Propheta non dubitat, et Filium dubitare tu credis? Num infra homines 
constituis Deum? Et dubitat de Patre Deus, et de morte formidat? Timet 
ergo Christus; et cum Petrus non timeat, Christus timet? Petrus dicit: 
Animam meam pro te ponam.
          

            44.
            Utrumque verum est, et plenum utrumque rationis; quod et ille 
qui est inferior, non timet: et ille qui superior est, gerit timentis affectum: 
ille enim quasi homo vim mortis ignorat, iste quasi Deus in corpore constitutus 
fragilitatem carnis exponit; ut eorum qui sacramentum Incarnationis abjurant, 
excluderetur impietas. Denique et haec dixit, et Manichaeus non credidit, 
Valentinus negavit, Marcion
-----------------------------------------------------------
phantasma judicavit.
          

            45.
            Eousque autem hominem quem veritate
-----------------------------------------------------------
corporis demonstrabat, aequabat affectu, ut diceret: Sed tamen non sicut 
ego volo, sed sicut tu vis; cum utique similiter, sit Christi velle, 
quod Pater vult: cujus similiter est facere, quod Pater facit.
          

            46.
            Quo loco etiam illa vestra quaestio conticescit, quam soletis 
objicere, quia dixit Dominus: Non sicut ego volo, sed sicut tu vis; et 
alibi: Ad hoc descendi de coelo, non ut facium voluntatem meam, sed voluntatem 
ejus qui me misit. 479
          
        


          CAPUT VI.
Occasione superiorum Scripturae locorum tantisper digrediens, libertatem 
Domini primum ex eo quod eadem praeditus affirmetur Spiritus sanctus, deinde 
expressis quibus ipsa Filio Dei attribuitur, testimoniis demonstrat.
-----------------------------------------------------------


            47.
            Ergo ut quasi interpositis plenioris expositionis paulisper 
induciis, cur dixerit: Si possibile est, voluntatis interim liberae Dominum 
fuisse doceamus. In tantum processistis impietatis, ut negetis quod Filius 
Dei liberae voluntatis sit! At certe soletis etiam sancto Spiritui derogare, 
et negare non potestis scriptum esse: Spiritus ubi vult, spirat. Ubi 
vult, inquit, non ubi jubetur. Ergo si Spiritus ubi vult, spirat, Filius 
quod vult, non agit? Et certe idem Dei Filius in Evangelio suo dicit, ubi 
velit spirandi suppetere Spiritui facultatem. Numquid ergo superiorem fatetur; 
quia illi licet, quod sibi non licet?
-----------------------------------------------------------

          

            48.
            Apostolus quoque dicit quia omnia operatur unus atque idem 
Spiritus, dividens singulis prout vult. Prout vult, inquit, hoc est, 
pro liberae voluntatis arbitrio, non pro necessitatis obsequio. Et dividit 
Spiritus non mediocria; sed quae Deus consuevit operari, gratiam curationum, 
et operationem virtutum. Ergo dividit Spiritus prout vult, Filius Dei non 
liberat, quem vult? Sed audi etiam ipsum agere quod vult. Dixit enim: Ut 
faciam voluntatem tuam, Deus meus, volui. Et alibi: Voluntarie sacrificabo 
tibi.
          

            49.
            Scivit sanctus apostolus Petrus Jesum in potestate habere quae 
vellet; et ideo cum videret ambulare eum supra mare, ait: Domine, si tu 
es, jube me venire ad te super aquas. Petrus
-----------------------------------------------------------
credidit quia si Christus jubeat, naturae possit conditio mutari; ut humanis 
se subjiciat unda vestigiis, et discrepantium naturarum possit convenire 
concordia. Petrus poscit ut jubeat, non ut roget Christus: Christus non 
rogavit, sed jussit, et factum est: et Arius contradicit?
          

            50.
            Quid est tamen quod Patre velit, Filius nolit: aut Filius velit 
et Patre nolit? Pater quos vult, vivificat;
-----------------------------------------------------------
et Filius quos vult, vivificat, sicut scriptum est. Dic nunc quos 
vivificaverit Filius, et Pater vivificare noluerit. Cum autem Filius quos 
velit vivificet, et operatio una sit; vides quia non solum Filius voluntatem 
Patris, sed etiam Pater Filii faciat voluntatem? Quid est autem vivificare, 
nisi per Filii passionem? Passio autem Christi voluntas est Patris. Quos 
ergo Filius vivificat, per Patris vivificat voluntatem. Una igitur est 
voluntas.
          

            51.
            Quae autem voluntas Patris, nisi ut veniret Jesus in hunc mundum, 
et nos mundaret a vitiis? 480 Audi leprosum dicentem: Si vis, potes me 
mundare. Respondit Christus, Volo; et statim secutus est effectus 
sanitatis. Vides quia Filius suae arbiter voluntatis est, et Christi voluntas
-----------------------------------------------------------
eadem quae paterna est? Quamquam cum dixerit: Omnia quae Pater habet, mea 
sunt: sine dubio quia nihil excipitur, quam Pater habet, eamdem habet 
et Filius voluntatem.
          
        


          CAPUT VII.
Redit ad propositae difficultatis solutionem, et voluntatem affectusque 
humanos a Christo vere susceptos esse, ac proinde quidquid in ipso non 
congruit divinitati, ex eisdem oriri docet, atque ad id quod simul Deus 
et homo erat, referri.

            52.
            Una ergo voluntas, ubi una operatio; in Deo enim voluntatis 
series operationis effectus est. Sed alia voluntas hominis, alia Dei. Denique 
ut scias vitam in voluntate esse hominis; quia mortem timemus: passionem 
autem Christi in voluntate divina;
-----------------------------------------------------------
ut pateretur pro nobis: cum Petrus eum vellet a passione revocare, Dominus 
ait: Non sapis quae Dei sunt, sed quae sunt hominum.
          

            53.
            Suscepit ergo voluntatem meam, suscepit tristitiam meam. Confidenter 
tristitiam nomino, quia crucem praedico. Mea est voluntas, quam suam dixit; 
quia ut homo suscepit tristitiam meam, ut homo locutus est; et ideo ait: 
Non sicut ego volo, sed sicut tu vis. Mea est tristitia, quam meo 
suscepit affectu: nemo enim moriturus exsultat. Mihi compatitur, mihi tristis 
est, mihi dolet. Ergo pro me et in me doluit, qui pro se nihil habuit quod 
doleret.
          

            54.
            Doles igitur, Domine Jesu, non tua, sed mea vulnera: non tuam 
mortem, sed nostram infirmitatem,
-----------------------------------------------------------
sicut ait propheta: Quia pro nobis dolet: et nos, Domine, aestimavimus 
te esse in doloribus; cum tu non pro te, sed pro me doleres.
          

            55.
            Et quid mirum si pro omnibus doluit, qui pro uno flevit? Quid 
mirum, si moriturus pro omnibus taedeat, qui Lazarum resuscitaturus illacrymat? 
Verum et ibi piae sororis lacrymis commovetur, quia mente humana tangebatur: 
et hic alto operatur
-----------------------------------------------------------
affectu; ut sicut mors ejus mortem abstulit, livor ejus ulcera nostra sanavit: 
ita etiam moerorem nostrum moeror ejus aboleret.
          

            56.
            Ut homo ergo dubitat, ut homo turbatur. Non turbatur ejus virtus, 
non turbatur ejus divinitas: sed turbatur anima: turbatur secundum humanae 
fragilitatis assumptionem. Et ideo quia suscepit animam, suscepit et animae 
passiones; non enim Deus eo quod Deus erat, aut turbari aut mori potuisset. 
Denique, Deus, Deus, inquit, meus, quare me dereliquisti? Ut homo 
481 ergo loquitur, meos circumferens metus; quod in periculis positi, a 
Domino deseri nos putamus. Ut homo turbatur, ut homo flet, ut homo crucifigitur.
          

            57.
            Sic enim et apostolus Paulus dixit: Quia Christi
-----------------------------------------------------------
carnem crucifixerunt. Et alibi apostolus Petrus ait: Christo passo 
secundum carnem. Caro igitur est passa, divinitas autem mortis libera: 
passioni corpus naturae humanae lege concessit; an vero mori divinitas 
potest, cum anima non possit? Nolite, inquit, timere eos qui corpus possunt 
occidere, animam autem non possunt. Si ergo anima occidi non potest, 
quomodo divinitas potest?
          

            58.
            . Unde illud quod lectum est, Dominum majestatis 
crucifixum esse, non quasi in majestate sua crucifixum putemus: sed 
quia idem Deus, idem homo, per divinitatem Deus, per susceptionem carnis 
homo Jesus Christus, Dominus majestatis dicitur crucifixus, quia consors
-----------------------------------------------------------
utriusque naturae, id est, humanae atque divinae, in natura hominis subiit 
passionem; ut indiscrete et Dominus majestatis dicatur esse qui passus 
est, et Filius hominis, sicut scriptum est, qui descendit de coelo.
          
        


          CAPUT VIII.
Ex principio proxime ante constituto illud solvitur, quod Christus dixit: 
Pater major me est. Quae verba et alia ejusdem rationis ubi secundum humanitatem 
intelligenda esse ostensum est, eumdem Dominum secundum naturam divinam 
dici non posse Patri inferiorem multis confirmatur.
-----------------------------------------------------------


            59.
            Per naturam igitur hominis et dubitavit, et taeduit et resurrexit; 
quod enim cecidit, hoc resurgit. Per naturam hominis dicit etiam illud, 
de quo calumniari solent; quia dictum est: Quoniam Pater major me est.
          

            60.
            Verum quia alibi dicitur: Exivi a Patre, et veni in mundum: 
iterum relinquo mundum, et vado ad Patrem: quomodo vadit, nisi per 
mortem: et venit, nisi per resurrectionem? Denique
-----------------------------------------------------------
addidit, ut de assumptione se dixisse signaret: Propterea dixi vobis priusquam 
fiat; ut cum factum fuerit, credatis. Loquebatur enim passionem sui 
corporis, et resurrectionem per quam credere coeperant, qui ante dubitabant; 
neque enim Deus de loco ad locum transit, qui ubique semper est. Ut homo 
est qui vadit, ipse est qui venit. Denique et alibi dicit: Surgit, eamus 
hinc. In eo ergo vadit et venit, quod est commune nobiscum.
          

            61.
            Nam quomodo potest minor esse Deus, cum Deus perfectus et plenus 
sit? Sed minor 482 in natura hominis et miraris si ex persona hominis Patrem 
dixit majorem, qui in persona hominis se vermem dixit esse, non hominem; 
dixit enim: Ego autem sum vermis et non homo; et alibi: Sicut
-----------------------------------------------------------
ovis ad occisionem ductus est.
          

            62.
            Si in hoc minorem dicis, negare non possum: sed, ut verbo utar 
Scripturae, non minor natus, sed minoratus, hoc est, minor factus 
est. Quomodo autem minor factus, nisi quia: Cum in forma Dei esset, non 
rapinam arbitratus est esse se aequalem Deo, sed semetipsum exinanivit 
(Phil. II,
-----------------------------------------------------------
6, 7): non remittens utique quod erat, sed assumens quod non erat; quia 
formam servi accepit.
          

            63.
            Denique ut sciremus per susceptionem corporis minoratum, de 
homine se David prophetare signavit dicens: Quid est homo, quod memor es 
ejus: aut Filius hominis, nisi quia visitas eum? Minorasti eum paulo minus 
ab angelis. Et hoc ipsum interpretatus Apostolus, ait: Nam paulo quam 
angelos minoratum videmus Jesum, propter passionem mortis gloria et honore 
coronatum; ut sine Deo pro omnibus gustaret mortem.
          

            64.
            Non solum ergo Patre, sed etiam angelis minor Filius Dei factus 
est. Et si hoc ad praejudicium trabis; num ergo Filius in natura Dei minor 
est, quam sui angeli qui ei serviunt et ministrant?
-----------------------------------------------------------
Ita dum minorem vultis asserere, impietatem incurritis; ut angelorum naturam 
Dei Filio praeferatis. Sed non est servus supra Dominum suum. Denique 
et in carne constituto angeli ministrabant; ut nihil eum agnoscas per naturam 
corporis imminutum; neque enim Deus sui pati potuit detrimentum, cum id 
quod assumpsit ex Virgine, nec accessio divinae nec diminutio potestatis 
sit.
          

            65.
            Non est ergo secundum divinitatem minor, qui plenitudinem habet 
divinitatis et gloriae. Major enim et minor in iis quae corporalia sunt, 
distingui solent: aut statu major, aut plenitudine, aut certe aetate. Vacant 
ista, ubi de divinis tractatus inducitur. Major enim vulgo dici solet, 
qui aliquem instituit et informat: in Dei autem sapientiam non cadit,
-----------------------------------------------------------
ut instituta sit alterius disciplinis; cum ipsa disciplinarum omnium tradiderit 
institutum. Quam bene autem posuit Apostolus: Ut sine Deo pro omnibus gustaret 
mortem; ne divinitatis illam passionem putaremus fuisse, non carnis!
          

            66.
            Ergo si non invenerunt quemadmodum possent probare majorem, 
non verbis calumnientur, sed verborum rationem requirant. Ergo illos interrogo 
quo putent esse majorem? Si quia Pater est, eo majorem putant: sed non 
hic aetas et tempus, neque canities Patris, et 483 filii pueritia est; 
haec enim majorem solent facere patrem. Caeterum pater et filius generantis 
et nati nomina sunt, quae non videntur separare, sed jungere; non enim 
pietas naturae detrimentum est: namque homines sibi invicem conciliat
-----------------------------------------------------------
necessitudo, non separat.
          

            67.
            Itaque si nec de natura afferre possunt aliquam quaestionem, 
vel testimoniis credant. Denique Filium non esse eo minorem, quia Filius 
est, evangelista testatur; et aequalem esse, quia Filius est, ipse
-----------------------------------------------------------
significat dicens: Propterea enim volebant eum occidere Judaei, quia non 
solum solvebat sabbatum, sed et Patrem proprium dicebat Deum, aequalem 
se faciens Deo.
          

            68.
            Non Judaei hoc dicunt, sed Evangelista testatur, quod aequalem 
se faciebat Deo, proprium se Filium Dei dicens. Non enim scriptum est ex 
persona Judaeorum dicentium: Propterea volebamus eum occidere: sed evangelista 
ex sua persona dicit: Propterea enim volebant illum Judaei occidere. Et 
interpretatus est causam, ideo Judaeos ad necem ejus esse commotos, quod 
cum et sabbatum quasi Deus solveret, et Deum Patrem sibi proprium vindicaret, 
non solum in solutione sabbati majestatem divinae potestatis, sed etiam 
in Patris proprii nomine jus
-----------------------------------------------------------
sibi aeternae aequalitatis adscisceret.
          

            69.
            Quibus aptissime respondit Dei Filius, ut et Dei se Filium, 
et aequalem probaret: Quaecumque, inquit, Pater fecerit, eadem et Filius 
facit similiter. Filius igitur Patri et dicitur et probatur aequalis. 
Bona aequalitas, quae et differentiam divinitatis excludit, et cum Filio 
Patrem signat, cui Filius sit aequalis; non est enim diversa, nec singularis 
aequalitas; quia nemo aequalis ipse sibi solus est. Ergo Evangelista interpretatus 
est quid sit proprium Filium Dei se dicere, hoc est, aequalem se facere 
Deo.
          

            70.
            Unde id secutus Apostolus dixit: Non rapinam arbitratus est 
esse se aequalem Deo. Quod enim quis non habet, rapere conatur. Ergo 
non
-----------------------------------------------------------
quasi rapinam habebat aequalitatem cum Patre quam in substantia sui tamquam 
Deus et Dominus possidebat. Unde addidit: Formam servi accepit. Contrarium 
utique servus, et aequalis. Aequalis ergo in Dei forma; minor in susceptione 
carnis, et hominis passione. Nam quomodo eadem posset minor esse aequalisque 
natura? Quomodo autem, si minor est, eadem similiter facit, quae Pater 
facit? Nam quemadmodum eadem operatio diversae esset potestatis? Numquid 
sic potest minor, quemadmodum major operari? aut una operatio potest esse, 
ubi diversa substantia est?
          

            71.
            Itaque accipe Christum secundum divinitatem minorem non posse 
dici. Ipse loquitur ad Abraham: Per me ipsum juravi. Ostendit
-----------------------------------------------------------
autem Apostolus eum qui per se jurat, minorem 484 esse non posse. Itaque 
sic ait: Abrahae cum repromisisset Deus, quoniam nullum alium majorem habebat, 
juravit per seipsum, dicens: Nisi benedicendo benedixero te, et multiplicando 
multiplicavero
-----------------------------------------------------------
te. Ergo majorem non habuit Christus, et ideo per se juravit. Et bene 
addidit: Homines enim per majorem se jurant; quia homines majorem habent, 
Deus non habet.
          

            72.
            Aut si volunt de Patre dictum videri, reliqua non cohaerent; 
neque enim Pater visus est Abrahae, nec Deo Patri pedes lavit, sed ei in 
quo futuri hominis est figura. Denique Filius Dei dicit: Abraham diem meum 
vidit, et gravisus est. Ipse est ergo qui per se juravit, quem Abraham 
vidit.
          

            73.
            Et revera quomodo majorem habet, qui divinitate cum Patre unum 
est? Quod enim unum est, dissimile non est: inter majorem autem minoremque 
discretio est. Ergo de Filio, et Patre praesentis docet lectionis exemplum, 
quia nec
-----------------------------------------------------------
Pater minorem habet, nec majorem Dei Filius; cum in Patre et Filio nulla 
distantia divinitatis sit, sed una majestas.
          
        


          CAPUT IX.
Objicientibus Filium cum a Patre sit missus, eo utique minorem esse; respondetur 
illum etiam a Spiritu missum, quo tamen minor non habeatur. Additur etiam 
Spiritum mitti a Patre et Filio, ut utriusque operationum unitas designetur: 
Hinc admonemur sedulo distinguendum quae locutiones Christo ut Deo, quaeve 
eidem ut homini conveniant: quarum exempla non pauca subjiciuntur exponunturque.

            74.
            Nec illud sane metuo, quod solent obtendere minorem esse, quia 
missus est. Si enim et minor non docetur, et honorificentiae docetur aequalitas; 
cum ita omnes honorificent Filium, sicut honorificant Patrem
-----------------------------------------------------------
, constat eo minorem non esse, quod missus est.
          

            75.
            Non ergo humani sermonis angustias, sed verborum claritatem 
intuere, operibus crede. Considera quia Dominus noster Jesus Christus in 
Esaia locutus est ab Spiritu sancto esse se missum. Numquid ergo Spiritu 
minor Filius, quia missus ab Spiritu est? Habes igitur scriptum quod Filius 
a Patre et Spiritu ejus dicat esse se missum: Ego sum, inquit, primus, 
et ego in aeternum, et manus
-----------------------------------------------------------
mea fundavit terram, dextera mea solidavit coelum; et infra: Ego locutus 
sum, et ego vocavi; adduxi eum, et prosperum iter ejus feci. Accedite ad 
me, et audite haec: non in occulto ab initio locutus sum. Cum fierent, 
illic eram: et nunc Dominus misit me, et Spiritus ejus. Utique qui 
coelum fecit et terram, ipse dicit a Domino et a Spiritu ejus esse se missum. 
Videtis ergo quod simplicitas sermonis, non injuria 485 missionis sit. 
Ipse igitur missus a Patre, ipse est missus ab Spiritu.
          

            76.
            Et ut cognoscas nullam majestatis esse distantiam, etiam Filius 
Spiritum mittit, sicut ipse dixit: Cum venerit autem Paraclitus, quem ego 
mittam vobis a Patre meo, Spiritus veritatis, qui a Patre meo procedit. 
Hunc eumdem Paraclitum et a
-----------------------------------------------------------
Patre esse mittendum supra docuit dicens: Paraclitus autem ille Spiritus 
sanctus, quem mittet Pater in nomine meo. Vide unitatem, quia quem 
Deus Pater mittit, mittit et Filius: et quem mittit Pater, mittit et Spiritus. 
Aut si nolunt Filium missum, quia dexteram Patris Filium legimus; ipsi 
de Patre quod de Filio abnuunt, fatebuntur: nisi forte aut alterum sibi 
Patrem, aut alterum sibi Filium inveniant Ariani.
          

            77.
            Sileant igitur inanes de sermonibus quaestiones; quia regnum 
Dei, sicut scriptum est, non in persuasione verbi est, sed in ostensione 
virtutis. Servemus distinctionem divinitatis et carnis. Unus in utraque 
loquitur Dei Flius; quia in eodem utraque natura est: et si idem loquitur, 
non
-----------------------------------------------------------
uno semper loquitur modo. Intende in eo nunc gloriam Dei, nunc hominis 
passiones. Quasi Deus loquitur quae sunt divina, quia Verbum est: quasi 
homo dicit quae sunt humana, quia in mea substantia loquebatur.
          

            78.
            Hic est panis vivus, qui descendit de coelo. Panis hic 
caro est, sicut ipse dixit: Hic panis quem ego dabo, caro mea est. 
Hic est qui descendit de coelo, hic est quem Pater sanctificavit, et misit 
in hunc mundum. Nec ipsa
-----------------------------------------------------------
littera nos docet sanctificatione divinitatem eguisse, sed carnem. Denique 
ipse Dominus dixit: Et ego memetipsum sanctifico pro ipsis; ut agnoscas 
quod et sanctificatur in carne pro nobis, et divinitate sanctificat.
          

            79.
            Hic idem est quem Pater misit, sed factum ex muliere, factum 
sub Lege, ut Apostolus dixit. Hic est, qui ait: Spiritus Domini super 
me, propter quod unxit me: evangelizare pauperibus misit me. Hic est 
qui dicit: Mea doctrina non est mea, sed ejus qui misit me. Si quis voluerit 
voluntatem ejus facere, cognoscet de doctrina, utrum ex Deo est, an ego 
a me ipso loquar. Alia ergo ex Deo doctrina, alia ex homine. Itaque 
Judaei cum doctrinam ejus secundum hominem quaererent,
-----------------------------------------------------------
et dicerent: Quomodo hic litteras novit, cum non didicerit? respondit 
Jesus, et dixit: Mea doctrina, non est mea; nam cum sine 486 eruditione 
litterarum doceat, non quasi homo, sed potius ut Deus videtur docere, qui 
doctrinam non didicerit, sed invenerit.
          

            80.
            Adinvenit enim omnem viam disciplinae, ut supra lectum est; 
nam utique de Filio Dei dictum est: Hic est Deus noster, et non aestimabitur 
alius ad eum qui adinvenit omnem viam disciplinae. Post haec in terris 
visus est, et cum hominibus conversatus est. Quomodo ergo secundum 
divinitatem doctrinam suam non habet, qui adinvenit omnem viam disciplinae, 
antequam videretur in terris? Aut quomodo minor, de quo dictum est: Non
-----------------------------------------------------------
aestimabitur alius ad eum? Utique incomparabilis dicitur, ad quam nemo 
alius aestimari potest: sed ita incomparabilis, ut Patri nequeat anteferri. 
Quod si de Patre dictum putant, impietatem Sabellii non evadent, ut Patri 
susceptionem humanae carnis attribuant.
          

            81.
            Persequamur sequentia: Qui a semetipso, inquit, loquitur, gloriam 
suam quaerit. Vide unitatem, quae et Patrem signat et Filium. Non 
potest non esse, qui loquitur: sed non potest a semetipso esse quod loquitur, 
in quo naturaliter ex Patre sunt omnia.
          

            82.
            Quid est autem: Gloriam suam quaerit? Hoc est, non divisam 
a Patre gloriam; nam utique et Verbum Deus habet gloriam. Denique dicit: 
Ut videant gloriam
-----------------------------------------------------------
meam. Sed illa verbi gloria eadem Patris gloria est, sicut scriptum 
est: Dominus Jesus Christus in gloria est Dei Patris. Ita igitur secundum 
divinitatem Dei Filius suam gloriam
-----------------------------------------------------------
habet, ut Patris et Filii una sit gloria. Non est ergo minor in claritate, 
quia una gloria: non minor divinitate, quia plenitudo divinitatis in Christo 
est.
          

            83.
            Et quomodo, inquis, scriptum est: Pater, venit hora, clarifica 
Filium tuum? Qui hoc dicit, clarificatione, inquis, indiget. Hucusque 
oculos habes: quod reliquum est non legisti; sequitur enim: Ut Filius tuus 
clarificet te. Numquid et Pater indiget, qui clarificandus a Filio 
est?
          
        


          CAPUT X.
Objectionem a Filii obedientia desumptam solvit, ostensoque Trinitatis 
unam potentiam, divinitatem atque operationem esse, addit Christum etiam 
matri, qua minor dici neutiquam potest, obedientiam exhibuisse.
-----------------------------------------------------------


            84.
            Pari modo obedientiam Filii objicere solent, quia scriptum 
est: Et specie inventus 487 ut homo, humiliavit semetipsum, factus obediens 
usque ad mortem. Et hominem praemisit, et usque ad mortem dixit; ut 
intelligeremus obedientiam mortis non divinitatis fuisse, sed incarnationis: 
in qua et officia nostra suscepit et nomina.
          

            85.
            Didicimus itaque unam esse potentiam Trinitatis, quam nos in 
ipsa atque post ipsam docuit passionem; Filius enim patitur per corporis 
sacramentum, apostolis Spiritus sanctus infunditur: in manus Patris commendatur 
spiritus, Deus quoque Pater maxima voce signatur. Didicimus unam Patris 
et Filii esse imaginem, unam similitudinem, unam
-----------------------------------------------------------
sanctificationem. Didicimus unam esse operationem, unam gloriam, unam quoque 
divinitatem.
          

            86.
            Unus ergo et solus Deus; quia scriptum est: Dominum Deum tuum 
adorabis, et illi soli servies. Unus Deus, non ut ipse sit Pater et 
Filius, sicut impius Sabellius asserit: sed quia Patris et Filii, Spiritusque 
sancti una divinitas sit: ubi autem una divinitas, una voluntas, una praeceptio.
          

            87.
            Denique ut scias et Patrem esse, et Filium esse, et unum opus 
Patris ac Filii esse, Apostolum sequere, qui dixit: Ipse autem Deus, et 
Pater noster, et Dominus noster Jesus dirigat viam nostram ad vos. 
Et Patrem loquitur, et Filium loquitur: sed unitas directionis est; quia 
unitas potestatis est. Sic et alibi habes: Ipse autem Dominus
-----------------------------------------------------------
noster Jesus Christus, et Deus, et Pater noster qui dilexit nos, et dedit 
consolationem aeternam, et spem bonam in gratia; consoletur corda vestra, 
et confirmet. Quantam unitatem ostendit,
-----------------------------------------------------------
ut consolationis unitas, non pluralitas sit! Conticescat ergo perfidia, 
aut si ratione non vincitur, morali humanitate flectatur.
          

            88.
            Consideremus quam moraliter egerit Dominus; ut nos non solum 
fidem, sed etiam mores doceret. Namque in forma hominis constitutus, subditus 
erat Joseph et Mariae. Numquid ergo minor et hominibus, quia subditus? 
Aliud pietatis, aliud potestatis est: sed non praejudicat pietas potestati. 
In quo ergo legis subditum Patri? In corpore scilicet, in quo erat subditus 
matri.
          
        


          CAPUT XI.
Proponit cum Arianis humaniter agere Christi exemplo vulnera vino et oleo 
curantis: ad quod coeleste medicamentum omnes invitans, quo consilio is 
carnem
-----------------------------------------------------------
induerit, et qua utilitate, tradit. Hinc aperit quantum prosit fidem habere, 
qua Christum propter nos omnem infirmitatem suscepisse cognoscimus, cujus 
divinitas in passione erumpebat. Ex quibus intelligere est Dei Filium sine 
subjectione ulla missum fuisse: nec metuendum ne fides haec displiceat 
Patri; quippe qui in filio sibi complacere significet.

            89.
            Agamus et nos moraliter, persuadeamus illis quod sibi prosit, 
obsecremus et ploremus ante Dominum qui fecit nos. Non enim 488 vincere 
volumus, sed sanare: non insidiose agimus, sed religiose monemus. Saepe 
flectit humanitas, quos nec virtus potuerit superare, nec ratio. Denique 
Dominus illum hominem qui ex Hiericho descendens,
-----------------------------------------------------------
incidit in latrones, quem non asperioribus Legis medicamentis, non prophetico 
rigore curaverat, oleo curavit et vino.
          

            90.
            Veniant ergo ad hunc omnes qui sanari volunt; accipiant medicamentum, 
quod et a Patre detulit, et praeparavit in coelo, ex illis confectum immortalibus 
succis. Hoc ex terra non pullulat; expers enim est omnis natura hujus confectionis. 
Divino enim consilio suscepit hanc carnem, ut ostenderet legem carnis legi 
esse subditam mentis. Suscepit carnem, ut quasi homo vinceret, qui homines 
erudiret.
          

            91.
            Quid mihi prodesset, si quasi Deus exerta potestate divinitatem 
suam tantummodo inviolabilem demonstrasset? Aut cur susciperet carnem, 
nisi ut tentari se naturae atque infirmitatis meae conditione
-----------------------------------------------------------
pateretur? Tentari debuit, compati mihi debuit; ut scirem quemadmodum tentatus 
vincerem, compassus evaderem. Vicit per continentiam, vicit per contemptum 
divitiarum, vicit per fidem: calcavit ambitionem, fugavit intemperantiam, 
lasciviam relegavit.
          

            92.
            Hoc medicamentum Petrus vidit, et retia sua, instrumenta videlicet 
quaestus et subsidia dereliquit, renuntians carnis concupiscentiae tamquam 
corruptae navi, in quam quasi sentina quaedam multarum ingreditur passionum. 
Magnum ergo medicamentum,
-----------------------------------------------------------
quod non solum cicatricem vetusti vulneris amputavit, sed etiam causam 
passionis incidit. O fides thesauris omnibus opulentior! o vulnerum nostrorum, 
peccatorumque medicina praestantior!
          

            93.
            Consideremus quia nobis prodest bene credere. Mihi enim prodest 
scire quia propter me Christus suscepit meas infirmitates, mei corporis 
subiit passiones: pro me peccatum, hoc est, pro omni homine, pro me 
maledictum factus est, pro me atque in me subditus atque subjectus, pro 
me agnus, pro me vitis, pro me lapis, pro me servus, pro me filius ancillae, 
pro me diem judicii ignorans, pro nobis nesciens diem aut horam.
          

            94.
            Nam quomodo posset diem nescire, qui dies fecit et tempora? 
Quomodo posset diem ignorare
-----------------------------------------------------------
judicii, qui et horam futuri judicii expressit et causam? Factus ergo maledictum 
non secundum divinitatem, sed secundum carnem; scriptum est enim: Maledictus 
omnis qui pendet in ligno. Secundum carnem utique pependit; et ideo 
maledictum, qui nostra maledicta suscepit. Ille flevit, ne tu homo diu 
fleres: ille injurias passus est, ne tu injuriam tuam doleres.
          

            95.
            Grande remedium, solatium habere de Christo. Ille enim pro 
nobis haec patientius tulit, et sumus qui patienter haec pro illius nomine 
ferre nequeamus! Quis appetitus non discat ignoscere, quando et pro persecutoribus 
489 suis Christus etiam crucifixus orabat? Videsne illas quas tu putas 
Christi infirmitates, tuas esse virtutes? Cur de remediis nostris ei
-----------------------------------------------------------
quaestionem movemus? Lacrymae illae nos lavant, fletus illi nos abluunt, 
ac dubitatio illa nos firmat; ne tu si coeperis dubitare, desperes. Quanto 
major est injuria, tanto uberior debetur gratia.
          

            96.
            Sed in ipsis injuriis cognosce divinitatem. In cruce pendebat, 
et elementa ei omnia serviebant. Sol refugit, dies occidit, offusae et 
circumfusae tenebrae, terra tremuit: non tremuit qui pependit. Quid 
aliud haec, quam Auctoris reverentiam signant? Quia in cruce est, vides: 
quia regnum Dei donat, non vides. Quia mortem gustavit, legis: quia latronem 
quoque ad paradisum invitavit, non legis. Mulieres flentes intueris 
ad tumulum, non intueris angelos excubantes. Quid dixerit legis, quid 
gesserit non legis. Dicis
-----------------------------------------------------------
Chananaeae mulieri dixisse Dominum: Non sum missus nisi ad oves quae perierunt 
domus Israel: non dicis, quoniam id quod ab ea rogatus est, fecit.
          

            97.
            Unde intelligere te convenit, quia missus non id significat, 
quod alieno sit coactus imperio, sed quod voluntario functus sit arbitratu: 
alioquin contemptum ostendis Patris. Si enim, ut tu interpretaris, paternorum 
famulus praeceptorum Christus venerat in Judaeam, ut solis ejus incolis 
mederetur, et Chananaeae prius filiam, ut legimus, liberavit; non
-----------------------------------------------------------
utique alieni fuit exsecutor imperii, sed voluntarii liber arbitrii. Ubi 
autem libertas voluntatis, ibi nulla praevaricatio missionis.
          

            98.
            Nec vereare ne displiceat Patri, quod fecit Filius; cum ipse 
dicat. Quaecumque placita sunt ei, facio semper; et alibi: Opera quae 
ego facio, ipse facit. Quomodo ergo Patri potuit displicere, quod 
ipse fecit per Filium? Unus enim Deus, sicut scriptum est, qui justificavit 
circumcisionem ex fide, et praeputium per fidem.
          

            99.
            Omnia lege, omnia diligenter adverte; invenies sic demonstrasse 
se Christum, ut Deus in homine cerneretur: nec malitiose accipias de Patre 
Filium gloriantem, cum audias Patrem in Filio complacentem.
          
        


          CAPUT XII.


-----------------------------------------------------------

Christum in persona judicis consideratum Catholici an Ariani melius sibi 
concilient, inquiritur. Objectio propter judicis sessionem ac Patris voces 
exorta dissolvitur; demonstraturque nullam in Filio nec subjectionem significari, 
quod sedeat a Patre invitatus: nec praelationem, quod ad ejus dextram sedeat. 
Denique ex Angelico Trisagio personarum in Deo Trinitatem, ac simul unitatem 
naturae significari declaratur.

            100.
            Sed si moralibus flecti non queunt, provocemus ad judicem. 
Ad quem tandem ibimus? Nempe ad eum qui judicium habet. Numquid ad Patrem? 
Sed Pater non judicat quemquam; omne enim judicium
-----------------------------------------------------------
dedit Filio. Dedit utique generando, non largiendo. Vide quam te noluerit 
Filio suo derogare, ut tibi ipsum judicem daret. 490
          

            101.
            Videamus ergo ante judicium quis causam meliorem habeat; ego, 
an tu. Nempe prudentis actoris est prius conciliare sibi judicem. Hominem 
honoras, Deum non honoras? Quid ergo conciliat cognitorem, honorificentia, 
an injuria? Pone me peccasse, quod non est; num offenditur honore suo Christus? 
Peccamus omnes: quis ergo veniam promerebitur, qui defert honorificentiam, 
an qui irrogat contumeliam?
          

            102.
            Aut si te ratio non movet, species saltem judicii ipsa commoveat. 
Attolle oculos ad judicem tuos, intuere qui sedeat, cum quo sedeat, ubi 
sedeat. Sedet
-----------------------------------------------------------
Christus ad dexteram Patris. Aut si oculis hoc non potes comprehendere, 
audi dicentem Prophetam: Dixit Dominus Domino meo, sede ad dexteram meam. 
Sedet ergo ad dexteram Patris Filius. Dic nunc qui de saecularibus arbitraris 
aestimanda divina, num tibi videatur inferior qui ad dexteram sedet? num 
injuria Patris, quia ad sinistram sedet? Pater honorat, et tu injuriam 
putas? Pater mavult id esse pietatis exemplum, et tu putas praeceptionis 
imperium? De morte surrexit, et ad dexteram Dei sedet.
          

            103.
            Sed dixit, inquis, Pater. Accipe etiam ubi
-----------------------------------------------------------
non dicit Pater, et praedicit Filius: Amodo videbitis Filium hominis sedentem 
ad dexteram virtutis. Et hoc de assumptione corporis dicit; huic dicit: 
Sede ad dexteram meam. Nam si de aeterna sede divinitatis inquiris, 
interrogatus a Pilato si ipse esset rex Judaeorum, ait: In hoc sum natus. 
Unde et Apostolus monet hoc esse nobis utile, si Christum non ex praecepto, 
neque ex gratia, sed quasi dilectissimum Filium ad dexteram Dei sedere 
credamus. Sic enim habes: Quae sursum sunt, quaerite, ubi Christus est 
ad dexteram Dei sedens: quae sursum sunt, sapite. Hoc est enim superiora 
sapere, credere quia Christus ut sedeat, non quasi jussus obsequitur, sed 
quasi Filius dilectissimus honoratur. Propter rationem
-----------------------------------------------------------
ergo corporis dicit: Sede ad dexteram meam, donec ponam inimicos tuos scabellum 
pedum tuorum
          

            104.
            Quod si et hoc ad calumniam trahis, quia Pater dixit: Ponam 
inimicos tuos; etiam Pater trahit ad Filium, quos Filius suscitet atque 
vivificet: Nemo enim, inquit, potest venire ad me, nisi Pater qui misit 
me, attraxerit eum: et ego resuscitabo eum in novissimo die. Et tu 
Filium Dei pro infirmitate dicis esse subjectum, cui Pater attrahit, quos 
ille in novissimo die suscitet? Haeccine tibi videtur esse subjectio, in 
qua regnum Patri paratur, cum Pater ad Filium trahat, et calumniae locus 
non sit, cum Patri regnum Filius tradat, nec aliquid praeferatur? Haec 
enim documenta pietatis sunt, quod
-----------------------------------------------------------
et Pater Filio, et Filius Patri tradat; ita enim sibi tradunt, ut neque 
ille qui accipit, quasi alienum acquirat: nec qui tradit, amittat.
          

            105.
            Ad dexteram quoque sedere nulla praelatio est, neque ad sinistram 
injuria; divinitas enim gradum nescit, nec loco aliquo circumscribitur, 
nec temporibus definitur. Angustis animis homines ista pensamus. Nulla 
differentia charitatis, nullum discrimen est unitatis. 491
          

            106.
            Sed cur longius evagamur? Circumspectasti omnia, vidisti judicem, 
advertisti Angelos praedicantes. Illi laudant, et tu vituperas! Dominationes 
et Potestates venerantur, et tu calumniaris! Adorant omnes sancti ejus: 
non adorat Dei Filius, non adorat Spiritus sanctus. Seraphim dicunt:
-----------------------------------------------------------
Sanctus, sanctus, sanctus.
          

            107.
            Quid sibi vult sub uno nomine sanctitatis trina repetitio? 
Si trina repetitio, cur una laudatio? Si una laudatio, cur trina repetitio? 
Trina repetitio cur, nisi quia Pater et Filius et Spiritus sanctus sanctitate 
unum sunt? Non dixit semel, ne Filium sequestraret: non bis, ne Spiritum 
praeteriret: non quater, ne creaturas conjungeret. Et ut ostenderet Trinitatis 
unam esse deitatem, cum tertio dixisset: Sanctus, sanctus, sanctus; addidit 
singulariter: Dominus Deus sabaoth. Sanctus igitur Pater, sanctus 
Filius, sanctus et Dei Spiritus.
-----------------------------------------------------------
Adoratur igitur Trinitas, non adorat: laudatur Trinitas, non laudat. Ego 
malo sicut Seraphim credere, et sicut omnes Potestates Virtutesque coelestes 
adorare.
          
        


          CAPUT XIII.
Continuata judicii Dominici allegoria, blasphemas Arianorum, Sabellianorum, 
et Manichaeorum de suo judice opiniones Ambrosius paucis refellit. Deinde 
propositis Christi de caeteris suis adversariis expostulationibus, judicium 
sibi mitius futurum sperat.

            108.
            Igitur prosecutionem tuam videamus, quemadmodum concilies tibi 
judicem. Dic sane, dic, inquam: Ego te, Christe, puto esse dissimilem Patri. 
Respondebit et ille: Discerne, si potes; discerne,
-----------------------------------------------------------
inquam, in quo putes esse dissimilem.
          

            109.
            Dic aliud: Creaturam, inquies, te arbitror. Respondebit et 
Christus: Si duorum hominum testimonium verum est, tu nec mihi, nec Patri 
saltem credere debuisti, qui genitum nominavit?
          

            110.
            Bonum, inquies, nego. Dicet et ille: Fiat tibi secundum fidem 
tuam, ut tibi bonus non sim.
          

            111.
            Omnipotentem non arbitror. Respondebit et ipse: Non possum 
ergo tibi tua peccata donare.
          

            112.
            Subjectum dico. Referet ad hoc: Cur igitur libertatem ac veniam 
ab eo petis, quem putas pro servitio esse subjectum?
          

            113.
            Video haerere prosecutionem tuam: non urgeo, quia peccatorum 
meorum ipse sum conscius. Non invideo veniam, quia ipse opto indulgentiam:
-----------------------------------------------------------
votum tuum scire desidero. En allego apud judicem desideria tua: non prodo 
crimina, seriem tuorum exspecto votorum.
          

            114.
            Dic itaque ea quae in communi voto sunt; dic, inquam: Domine, 
fac me ad imaginem Dei. Respondebit ille: Ad quam imaginem? Quam negasti?
          

            115.
            Dic: Fac me incorruptibilem. Referet utique: 492 Quomodo te 
incorruptibilem facere possum, quem tu creaturam dicendo, capacem corruptibilitatis 
esse voluisti? Mortui resurgent incorrupti, et tu corruptibilem dicis quem 
Deum cernis?
          

            116.
            Dic: Bonus esto mihi. Dicet tibi: Quid postulas, quod negasti? 
Ego te bonum esse volui, ego dixi: Estote sancti, quoniam ipse sanctus 
sum (Levit.
-----------------------------------------------------------
XIX); et tu mihi id negare contendis? et tu exspectas veniam peccatorum? 
Sed nemo potest donare peccata, nisi solus Deus. Itaque cum verus et solus 
tibi Deus non sim, non possum utique tua peccata donare.
          

            117.
            Haec Arianus dicat, et Photinianus: Nego te,
-----------------------------------------------------------
inquit, Deum. Respondebit ei Dominus: Dixit insipiens in corde suo: Non 
est Deus. De quo dictum putas, de Judaeo, de gentili, an de diabolo? 
De quovis dictum sit, Photiniane, tolerabilior est ille, qui tacuit: tu 
vero et voce ausus es dicere, ut insipiente insipientior probareris. Negas 
ergo, inquit, Deum; cum ego dixerim: Dii estis, et filii excelsi omnes. 
Et tu Deum negas, cujus opera divina circumspicis?
          

            118.
            Dicat et Sabellianus: Ego teipsum Patrem et Filium et Spiritum 
sanctum arbitror. Respondebit et Dominus: Non audis Patrem, non audis Filium. 
Numquid hic ulla confusio est? Scriptura ipsa te docet Patrem esse, qui 
detulit judicium: Filium esse, qui judicat. Non audisti me dicentem:
-----------------------------------------------------------
Solus non sum; sed ego, et qui misit me Pater.
          

            119.
            Dicat et Manichaeus: Ego auctorem carnis nostrae diabolum credo. 
Respondebit ei: Ergo quid facies in coelestibus? Vade ad auctorem tuum. 
Ego eos volo mecum esse, quos dedit mihi Pater. Tu te a diabolo creatum, 
Manichaee, arbitraris: ad illius ergo festina sedem; ubi ignis et sulphur, 
ubi non restinguitur ejus incendium, ne umquam poena moriatur.
          

            120.
            Mitto alia haereticorum portenta, non nomina; quid eis erit 
judicii, quae erit forma sententiae? Respondebit his omnibus et ille moraliter: 
Populus meus, quid feci tibi, aut quid constristavi te? Nonne ex Aegypto 
eduxi te, et ex
-----------------------------------------------------------
domo servitutis liberavi te?
          

            121.
            Sed parum est ex Aegypto liberasse, et ex domo servitutis eripuisse: 
plus est te ipsum dedisse pro nobis. Dices ergo: Nonne vestras omnes suscepi 
injurias? Nonne corpus meum pro vobis obtuli? Nonne mortem appetivi, quod 
non erat divinitatis meae, sed vestrae redemptionis? Haeccine referuntur 
gratiae? Hoc profecit sanguis meus, sicut in Propheta ipse jam dixi: Quae 
utilitas in sanguine meo; quia descendi in corruptionem? Hoc ergo 
profecit, ut me impie negaretis, pro quibus ista sustinui.
          

            122.
            Ego vero tunc, Domine Jesu, et si gravium peccatorum mihi ipse 
sim conscius, dicam tamen: Non te negavi; habes quod ignoscas fragilitati 
carnis.
-----------------------------------------------------------
Delictum fateor, peccatum non abnuo: Si vis, potes me mundare; quia 
hoc dixit, emeruit. 493 Ne, quaeso, in judicium intres cum servo tuo. 
Non quaero ut judices, sed ut ignoscas.
          
        


          CAPUT XIV.


-----------------------------------------------------------

Judicis exponit sententiam; discussisque adversariorum cavillis, ab ea 
provocationem non dari planum facit.

            123.
            Quid putamus Christum judicaturum? Ego scio, judicaturum dico? 
Immo jam judicavit. Tenemus ejus sententiam: Omnes, inquit, honorificent 
Filium, sicut honorificant Patrem. Qui non honorificat Filium, non honorificat 
Patrem, qui misit illum.
          

            124.
            Si displicet sententia, appella ad Patrem, rescinde judicium, 
quod Pater detulit. Dic quia dissimilem habet Filium. Respondebit tibi: 
Ego ergo mentitus sum, qui dixi Filio: Faciamus hominem ad
-----------------------------------------------------------
imaginem et similitudinem nostram.
          

            125.
            Dic quia creavit. Respondebit tibi: Cur ergo adorasti, quem 
creaturam putasti?
          

            126.
            Dic quia minorem generavit Filium. Respondebit: Metire, videamus.
          

            127.
            Dic quia ei non debuisti credere. Referet ad hoc: Non tibi 
dixeram: Hic est filius meus dilectissimus, in quo complacui, ipsum audite? 
Quid est, ipsum audite? Dicentem utique: Omnia quae Pater habet, mea sunt. 
Hoc audierunt apostoli, sicut scriptum est: Et ceciderunt in faciem suam, 
et timuerunt valde. Si ceciderunt qui confessi sunt, quid facient 
qui negarunt? Sed illos Jesus tetigit et levavit: vos jacere patietur; 
ne videatis gloriam, quam negastis.
-----------------------------------------------------------

          

            128.
            Videamus ergo quoniam quem Filius damnat, et Pater damnat. 
Et ideo honorificemus Filium, sicut honorificamus Patrem; ut per Filium 
ad Patrem pervenire possimus.
          
        


          CAPUT XV.
Modeste sentit de Opere suo: dicit tamen ad fidem illud sufficere; cum 
divinae generationi tot locis Scriptura suffragetur, cui obsurdescunt Ariani. 
Horum pervicaciam Judaicae plane similem patefaciens, adprecatur illis 
veritatis amorem. Postremo deserendos eos, utpote haereticos et Antichristos, 
docet.

            129.
            Haec ego, Imperator auguste, carptim ac breviter impolita magis 
proposui, quam enodata digessi.
-----------------------------------------------------------
Quod si qua Ariani inconsummata arbitrantur, ego vix fateor inchoata: si 
qua adhuc superesse opinantur, ego prope omnia; infidelibus enim totum 
deest, abundat fidelibus. Denique una confessio Petri abundavit ad fidem 
Christo: Tu es Christus Filius Dei
-----------------------------------------------------------
vivi; sat est enim generationem scire divinam, non divisam, non diminutam, 
non derivatoriam, non creatam. 494
          

            130.
            Hoc etiam totis Scripturarum exponitur libris, nec adhuc ab 
impiis creditur: Incrassatum est enim, ut scriptum est, cor populi hujus, 
et auribus graviter audierunt, et oculos suos gravaverunt; ne quando oculis 
suis videant, et auribus audiant, et corde intelligant. Namque, more 
Judaico, aures suas Ariani claudere solent, aut serere tumultus, quotiescumque 
verbum salutis auditur.
          

            131.
            Et quid mirum si humanis vocibus credere non soleant infideles, 
qui non credunt divinis? Filius Dei dicebat, sicut habes in Evangelio: 
Pater, clarifica nomen tuum. Vox Patris de coelo audita est dicentis:
-----------------------------------------------------------
Et clarificavi, et iterum clarificabo. Infideles haec audiebant, sed 
non credebant. Dicebat Filius, respondebat Pater; et dicebant Judaei: Tonitruum 
factum est illi.
          

            132.
            Paulus quoque, sicut scriptum est in Actibus Apostolorum, cum 
voce Christi vocaretur ad gratiam, pluresque comites pariter incederent, 
solus vocem Christi audisse se dixit. Adeo, sancte Imperator, qui credit, 
audit; et audit, ut credat: qui non credit, non audit; sed nec vult, nec 
potest audire, ne credat!
          

            133.
            Atque utinam, quod in me est, audire vellent, ut crederent: 
audire cum bona charitate et mansuetudine, ut verum quaerentes, non veritatem
-----------------------------------------------------------
impugnantes. Scriptum est enim, ut non intendamus fabulis et genealogiis 
interminabilibus, quae quaestiones magis praestant quam aedificationem 
Dei, quae in fide est. Finis autem praecepti est charitas de corde puro, 
et conscientia bona, et fide non ficta. A quibus quidam aberrantes, conversi 
sunt in vaniloquium, volentes esse legis doctores, non intelligentes neque 
quae loquuntur, neque de quibus affirmant. Alibi quoque idem Apostolus 
dicit: Stultas autem et sine disciplina quaestiones devita.
          

            134.
            Tales deserendos Apostolus dicit, qui quaestiones serunt, hoc 
est, haereticos: de quibus et alibi dicit quod discedent quidam a fide, 
intendentes spiritibus erroris et doctrinis daemoniorum.
          

            135.
            Et Joannes dicit haereticos esse Antichristos,
-----------------------------------------------------------
Arianos utique designans. Haec enim haeresis post omnes haereses coepit, 
et ex omni haeresi venena collegit. Sicut enim de Antichristo scriptum 
est, quia aperuit os suum in blasphemiam ad Deum, blasphemare nomen ejus, 
et bellum facere
-----------------------------------------------------------
cum sanctis ejus: ita et isti Filio Dei derogant, nec martyribus pepercerunt; 
et, quod fortasse ille non faciet, Scripturas falsavere divinas. Itaque 
qui dicit quia Jesus non est Christus, hic est Antichristus: qui negat 
Salvatorem mundi, negat Jesum: qui negat Filium, negat et Patrem; quia 
scriptum est: 495 Omnis qui negat Filium, negat et Patrem.
          
        


          CAPUT XVI.
Gratiano victoriam spondens, eam ab Ezechiele praedictam narrat. Ex pietate 
Imperatoris hanc spem confirmat, superiores clades haeresi Orientalium 
acceptas ferens. Deum tandem obsecrat, ut jam placatus, fideli exercitui, 
regioni, ac duci ferat auxilium.

            136.

-----------------------------------------------------------
Neque vero te, Imperator, pluribus tenere debeo bello intentum, et victricia 
de barbaris trophaea meditantem. Progredere plane scuto fidei septus, et 
gladium spiritus habens: progredere ad victoriam superioribus promissam 
temporibus, et divinis oraculis prophetatam.
          

            137.
            Namque et futuram nostri depopulationem, et bella Gothorum 
Ezechiel illo jam tempore prophetavit; sic enim habes: Propterea prophetiza, 
fili hominis, et dic: O Gog, haec dicit Dominus:
-----------------------------------------------------------
Nonne in die illa cum constituetur habitare populus meus Israel in pace, 
surges et venies de loco tuo, ab extremo Aquilone: et gentes tecum multae, 
sessores equorum omnes, congregatio multa et magna, et virtus copiosa; 
et ascende ad populum meum Israel ut nubes operire terram in novissimis 
diebus, etc..
          

            138.
            Gog iste Gothus est, quem jam videmus exisse, de quo promittitur 
nobis futura victoria, dicente Domino: Et depraedabuntur eos, qui depraedati 
eos fuerant, et despoliabunt eos, qui sibi spolia detraxerant, dicit Dominus. 
Eritque in die illa, dabo Gog, hoc est, Gothis, locum nominatum, monumentum 
Israel multorum virorum congestum, qui supervenerunt ad mare: et per circuitum 
struet os vallis, et obruet
-----------------------------------------------------------
illic Gog et totam multitudinem ejus, et vocabitur Ge Polyandrium Gog; 
et obruet eos domus Israel, ut purgetur terra. 496
          

            139.
            Nec ambiguum, sancte Imperator, quod qui perfidiae alienae 
pugnam excepimus, fidei catholicae in te vigentis habituri simus auxilium. 
Evidens enim antehac divinae indignationis causa praecessit; ut ibi primum 
fides Romano imperio frangeretur, ubi fracta est Deo.
          

            140.
            Non libet confessorum neces, tormenta,
-----------------------------------------------------------
exsilia recordari, piorum sacerdotia proditorum munera. Nonne de Thraciae 
partibus per Ripensem Daciam et Mysiam, omnemque Valeriam Pannoniorum, 
totum illum limitem sacrilegis pariter vocibus et Barbaricis motibus audivimus 
inhorrentem? Quid poterat nobis vicinia tam feralis invehere? aut quemadmodum 
res Romana tali tuta poterat esse custodia?
          

            141.
            Sed jam satis superque, omnipotens Deus, nostro exsilio, nostroque 
sanguine, confessorum neces, exsilia sacerdotum, et nefas tantae impietatis 
eluimus: satis claruit eos qui violaverint fidem, tutos esse non posse. 
Convertere, Domine, fideique tuae attolle vexilla.
          

            142.
            Non hic aquilae militares, neque volatus
-----------------------------------------------------------
avium exercitum ducunt: sed tuum, Domine Jesu, nomen et cultus. Non hic 
infidelis aliqua regio, sed ea quae confessores mittere solet Italia; Italia 
aliquando tentata, mutata numquam: quam dudum ab hoste barbaro defendisti, 
nunc etiam vindicasti. Non hic in Imperatore mens lubrica, sed fides fixa.
          

            143.
            Ostende nunc evidens tuae majestatis indicium; ut is qui te 
verum virtutum Dominum et coelestis militiae ducem: is qui te veram Dei 
virtutem credit esse atque sapientiam, non temporalem utique nec creatam, 
sed sempiternam, sicut scriptum est, Dei virtutem et divinitatem, tuae 
majestatis fultus auxilio, fidei suae tropaea mereatur.
          
        
      


        LIBER TERTIUS.


------------------------------------------------------------


          497 


          CAPUT PRIMUM.


-----------------------------------------------------------

Ubi praemisit Ambrosius quamobrem strictius tractata in prioribus libris, 
in his uberius tractanda suscipiat; objectum sibi fabularum usum exemplo 
Scripturae diluit cum alia poetica memorantis, tum maxime Sirenas, quae 
figurae sunt voluptatum: a quibus et Pauli verba et Christi facta oportet 
avocent Christianos.

            1.

-----------------------------------------------------------
Quoniam, clementissime Imperator, instruendi tui gratia, aliqua de fide 
mihi scribenda mandaveras, et verecundantem coram etiam ipse fueras adhortatus; 
ideo quasi in procinctu positus, duos tantum conscripsi libellos, quibus 
vias quasdam fidei et semitas demonstrarem.
          

            2.
            Sed quoniam mens prava quorumdam serendis intenta quaestionibus, 
stylo lacessit uberiore confici; tuae quoque pia me cura clementiae ad 
caetera vocat, volens in pluribus experiri, quem in paucis probasti; ea 
quae perstricta paucis superius sunt, placuit mihi paulo latius exsequi; 
ne ea quasi diffidentia assertionis deseruisse potius, quam securitate 
fiduciae proposuisse videamur.
          

            3.
            Et quia Hydraei nominis, et Scyllaei littoris
-----------------------------------------------------------
comparationem induximus, ut ostenderemus vel rediviva plantaria cavenda 
perfidiae, vel famosa naufragia: si quis contra licitum putat colorem disputationis 
ejusmodi a poeticis fabulis derivatum, et cum in fide nihil quod vituperare 
possit invenerit, aliquid in sermone reprehendit; agnoscat non solum sententias, 
sed etiam
-----------------------------------------------------------
versiculos poetarum Scripturis insertos esse divinis.
          

            4.
            Unde enim illud: Hujus et genus sumus, quod Paulus usu 
prophetico doctus usurpat? Nam et gigantesprophetici 
sermonis series non refugit. Et Esaias Sirenas, et filias passerum dixit. 
Et Hieremias de Babylonia memoravit quod habitabunt in ea filiae Sirenum
-----------------------------------------------------------
; ut ostenderet Babylonis, hoc est, saecularis confusionis illecebras, 
vetustae lasciviae fabulis comparandas; quae velut scopuloso in istius 
vitae littore, dulcem resonare quamdam, sed mortiferam cantilenam ad capiendos 
animos adolescentium viderentur: quam sapiens etiam ab ipso poeta Graeco 
inducitur, quasi quibusdam prudentiae suae circumdatus vinculis praeteriisse. 
Ita difficile judicatum est ante adventum Christi etiam fortiores non posse 
capi speciosae deliciis voluptatis!
          

            5.
             Quod si poeta ille perniciosam mentibus hominum, 
et subeundis obnoxiam naufragiis, lasciviae saecularis illecebram judicavit; 
quid nos aestimare oportet, quibus scriptum est:
-----------------------------------------------------------
Carnis curam ne feceritis in concupiscentia? Et alibi: Castigo corpus 
meum et servituti redigo: ne aliis praedicans, ipse reprobus efficiar. 
498
          

            6.
            Non enim per luxuriam nobis Christus, sed per jejunium salutem 
attulit. Neque ille emerendae gratiae suae causa, sed nostrae eruditionis
-----------------------------------------------------------
gratia jejunavit. Neque infirmitate corporis victus est, ut esuriret: sed 
esuriendo suscepti corporis fidem praestitit; ut non solum corpus, sed 
etiam infirmitates nostri corporis doceret a se esse susceptas, sicut scriptum 
est: Quoniam infirmitates nostras suscepit, et aegritudines nostras portavit.
          
        


          CAPUT II.
Quae corporis sunt a Christo pro nobis suscepti, divinitati non tribuenda: 
secundum hanc illum altissimum; quod qui neget, eum Patri ascribere incarnationem. 
Cum Deus legitur solus esse, aut solus habere immortalitatem, id etiam 
intelligendum de Christo, tum ut memorata impietas declinetur, tum quia 
eadem Filii ac Patris asseritur operatio.

            7.

-----------------------------------------------------------
Corporis est igitur, hoc est, nostrum est, quod esurivit: nostrum est, 
quod flevit, quod tristis fuit usque ad mortem. Cur ad divinitatem quae 
sunt nostra referuntur? Corporis est, quod etiam factus asseritur. Denique 
sic habes: Mater Sion dicet: Homo, et homo factus est in ea, et ipse fundavit 
eam Altissimus. Homo, inquit, factus est, non Deus factus est.
          

            8.
            Qui autem idem altissimus, idem homo, nisi Mediator Dei, et 
hominum, homo Christus Jesus, qui dedit semetipsum redemptionem pro nobis? 
Et hoc utique ad incarnationem pertinet; redemptio enim nostra per sanguinem, 
remissio
-----------------------------------------------------------
per potestatem, vita per gratiam. Quasi altissimus donat, quasi homo precatur: 
aliud creatoris, aliud redemptoris est. Distincta licet, unius tamen auctoris 
beneficia sunt; decuit enim ut ille nos redimeret, qui creavit.
          

            9.
            Quis autem neget Christum esse altissimum significatum? Nam 
qui aliter sentit, Deo Patri sacramentum incarnationis ascribit. Sed hinc 
dubitari non potest quod altissimus Christus sit; cum etiam alibi dixerit 
de mysterio passionis: Dedit vocem suam Altissimus, et mota est terra. 
Et in Evangelio habes: Et tu, puer, propheta Altissimi vocaberis; praeibis 
enim ante faciem Domini parare vias ejus. Qui altissimus? Dei Filius. 
Ergo qui altissimus Deus, Christus est.
-----------------------------------------------------------

          

            10.
            Et solus utique cum dicitur Deus, non separatur etiam Dei Filius. 
Qui enim altissimus, solus, sicut scriptum est: Et cognoscant quoniam nomen 
tibi Dominus, tu solus altissimus super omnem terram.
          

            11.
            Unde etiam illud explosum est, quod solent ad calumniam derivare, 
quia de Deo scriptum est: Qui solus habet immortalitatem, et lucem habitat 
inaccessibilem; de Deo enim scriptum est, quod est commune nomen Patri 
et Filio. 499
          

            12.
            Nam si ubicumque Deum legunt, negant etiam Filium designari; 
et impii sunt, divinitatis
-----------------------------------------------------------
potentiam Filio denegando, et incarnatum Patrem Sabelliana impietate astruere 
videbuntur. Dicant enim quomodo illud non impie de Patre intelligere possint, 
quod Apostolus ait: In quo et consurrexistis per fidem operationis Dei, 
qui suscitavit illum a mortuis; et advertant de sequentibus quid incurrant; 
sequitur enim: Et cum mortui essetis delictis et praeputio carnis vestrae, 
vivificavit nos cum illo, donans nobis omnia delicta, delens quod adversum 
nos erat chirographum decreti, quod erat contrarium nobis: et ipsum tulit 
de medio, affigens illud cruci, exuens se carne.
          

            13.
            Ergo non Deus Pater solus intelligendus est, qui suscitavit 
carnem: et non etiam Filius, cujus templum resuscitatum est. Qui suscitavit, 
utique et
-----------------------------------------------------------
vivificavit: qui vivificavit, et delicta donavit: qui delicta donavit, 
et chirographum tulit: qui chirographum tulit, affixit illud cruci: qui 
affixit illud cruci, carnem se exuit. Sed Pater non se exuit carnem; non 
enim Pater caro factus est, sed Verbum, sicut legimus, caro factum est. 
Videtis ergo quod Ariani dum separant a Patre Filium, in id periculum incidant, 
ut Patrem passum esse commemorent.
          

            14.
            Nos autem facile docemus de Filii dictum operatione; nam et 
ipse corpus suum resuscitavit, sicut ipse dixit: Solvite templum hoc, et 
in triduo resuscitabo illud. Et ipse vivificat nos cum suo corpore: 
Sicut enim Pater suscitat mortuos et vivificat; sic et Filius quos vult, 
vivificat
-----------------------------------------------------------
. 
Et ipse chirographum affixit cruci, qui crucifixus est per corporis passionem. 
Nec alius se carnem exuit, nisi Dei Filius, qui carnem se induit. Ipse 
ergo significatur Deus, qui opus nostrae resurrectionis operatus est.
          
        


          CAPUT III.
Filium a Patre non separandum ex Apostolo confirmari, cum Filio quoque 
conveniat beatum esse, solum potentem ac immortalem, natura videlicet, 
non gratia qua ipsi etiam angeli sunt immortales; et lucem habitare inaccessibilem: 
quo ultimo qua ratione fiat explicato, quo pacto Pater solus, ac Filius 
pariter solus dicantur, ostenditur.

            15.

-----------------------------------------------------------
Ergo cum legis Deum, non separes Patrem, non separes Filium; quia deitas 
et Patris et Filii una eademque est. Et ideo nec ibi separes, ubi legis 
quia beatus et solus potens; de Deo enim dictum est, sicut habes: Praecipio 
coram Deo, qui vivificat omnia; sed etiam Christus vivificat: convenit 
ergo et Patri et Filio Dei nomen; quando convenit et operationis effectus. 
500 Persequamur et caetera. Praecipio, inquit, coram Deo qui vivificat 
omnia, et Christo Jesu.
          

            16.
            In Deo est etiam Verbum, sicut scriptum est: In Deo laudabo 
Verbum. In Deo sempiterna
-----------------------------------------------------------
sua virtus est Jesus: in Deo igitur unitatem divinitatis, in Christi autem 
nomine incarnationis testificatus est sacramentum.
          

            17.
            Denique ut de incarnatione Christi se dixisse ostenderet, subdidit: 
Qui testimonium reddidit sub Pontio Pilato bonam confessionem; ut serves 
mandatum sine macula usque in adventum Domini nostri Jesu Christi: quem 
suis temporibus ostendet beatus et solus potens, rex regum, et Dominus 
dominantium; qui solus habet immortalitatem, et lucem habitat inaccessibilem: 
quem vidit hominum nemo, sed nec videre potest. Ergo de Deo haec scripta 
sunt, cujus nominis et dignitas et veritas communis est Filio.
          

            18.
            Cur igitur hoc loco Filius separatur, cum
-----------------------------------------------------------
etiam Filio haec cuncta conveniant? Aut si non conveniant, nega Deum; ut 
neges quae Deo sunt convenientia. Beatus negari non potest, qui beatitudines 
donat: Beati enim quibus remissae sunt iniquitates. Beatus negari 
non potest, qui sanam doctrinam tribuit, sicut scriptum est: quae est secundum 
Evangelium claritatis beati Dei. Potens abnui non potest, de quo Pater 
dicit: Posui adjutorium super potentem. Immortalitatem autem ejus 
quis audeat diffiteri, cum etiam aliis immortalitatem ipse largitus sit, 
sicut scriptum est de sapientia Dei: Per hanc habebo immortalitatem.
          

            19.
            Sed alia immortalitas suae naturae, alia nostrae. Non sunt 
fragilia comparanda divinis: una sola
-----------------------------------------------------------
substantia divinitatis est, quae mori nescit. Unde et Apostolus, cum sciret 
et animam et angelos immortales, quod solus Deus immortalitatem habeat 
praedicavit. Nam et anima moritur: Anima enim quae peccat, ipsa morietur; 
nec Angelus immortalis est naturaliter, cujus immortalitas in voluntate 
est Creatoris.
          

            20.
            Neque ad praejudicium trahas, quod non moritur Gabriel, non 
moritur Raphael, non moritur Uriel; et in ipsis enim naturae capacitas 
vitio obnoxia, sed non obnoxia disciplinae. Omnis enim rationabilis creatura 
accidentia recipit, et subjecta judicio est. In accidentibus autem et poena 
judicii, et corruptela est, et profectus. Unde et Ecclesiastes ait: Quoniam 
omne opus suum Deus adducet in judicium
-----------------------------------------------------------
. Ergo corruptelae et mortis, etiamsi
-----------------------------------------------------------
non moriatur aut peccel, capax tamen omnis est creatura: nec ex immortali 
natura habet, sed ex disciplina vel gratia, si se in aliquibus ad vitia 
non mutat. Alia ergo immortalitas quae donatur, alia quae sine capacitate 
mutabilitatis est semper.
          

            21.
            An negatur immortalis divinitas Christi, quia in carne pro 
omnibus mortem gustavit? 501 Jam ergo melior Gabriel quam Christus; quia 
ille non est defunctus, hic mortuus est. Sed non est servus supra dominum; 
alia enim carnis infirmitas, alia divinitatis aeternitas: mors carnis est, 
immortalitas potestatis. Quod si divinitas fecit ne caro videret corruptionem, 
quae utique corruptelae erat obnoxia per naturam; quomodo mori posset ipsa 
divinitas?
-----------------------------------------------------------

          

            22.
            Quomodo autem lucem inaccessibilem non habitat Filius, cum 
in sinu Patris Filius sit: lux autem Pater, lux etiam ipse sit Filius; 
quia Deus lux est? Aut si aliam lucem inaccessibilem nisi deitatis 
putamus, numquid melior Patre lux est; ut non sit in luce, qui sicut scriptum 
est, et apud Patrem est, et in Patre? Non ergo separent Filium, cum 
legunt solum Deum: nec Patrem separent, cum legunt Filium solum.
          

            23.
            In terris Filius sine Patre non est, et putas quia Pater sine 
Filio sit in coelo? In carne est Filius, cum dico in carne est, vel in 
terris, secundum Evangelii tempora loquor; nunc enim secundum carnem jam 
non novimus Christum: ergo in carne est Filius, et solus non est, 
secundum
-----------------------------------------------------------
quod scriptum est: Et non sum solus, quia Pater mecum est; et putas 
quod sit Pater solus in luce?
          

            24.
            At ne hoc argumentum putes, accipe etiam testimonium: Deum, 
inquit, nemo vidit umquam, nisi unigenitus Filius, qui est in sinu Patris, 
ipse enarravit. Quomodo solus Pater, si in sinu Patris Filius est? 
quomodo enarrat, quem non videt? Non ergo solus Pater.
          

            25.
            Accipe nunc et solum Patrem, et solum Filium. Solus Pater, 
quia alius Pater non est: solus Filius, quia alius Filius non est: solus 
Deus, quia una divinitas Trinitatis est.
          
        


          CAPUT IV.
Christum non nisi secundum carnem factum narrari;
-----------------------------------------------------------
quippe qui ut homines redimeret, non eguerit adjutorio,
-----------------------------------------------------------
sicut nec ut se resuscitaret; cum aliis ut mortuos resuscitarent, oratione 
opus fuerit. Etsi autem ipse oraverit, hoc referendum ad humanitatem: divinitatem 
vero ex eo quod imperaverit, aestimandam; in quo diabolus Arianis anteponitur. 
Tum exposito cur Filius hominis potens dicatur, argumenti ponitur conclusio.

            26.
             Satis ergo claret et solum Deum non esse 
Patrem sine Filio, et solum Deum non intelligi Filium sine Patre; quia 
secundum carnem factus legitur Dei Filius, non secundum divinam generationem.
          

            27.
            In quo autem factus sit, per os sancti patriarchae locutus 
asseruit, dicens: Quia repleta est malis
-----------------------------------------------------------
anima mea, et vita mea inferno appropinquavit. Aestimatus sum cum descendentibus 
in lacum: factus sicut homo sine adjutorio inter mortuos liber. Et 
hic sicut homo, inquit, non sicut Deus, factus sum. Et repleta est malis 
anima mea: anima utique, non divinitas. Factus est 502 in eo, in quo erat 
infernis debitus: factus est in eo, in quo cum aliis aestimatus est; divinitas 
enim similitudinem collationis abjurat. Et tamen in ipsa carne morti obnoxia 
majestatem adverte divinitatis in Christo. Et si factus est sicut homo, 
et sicut caro factus est; factus est tamen inter mortuos liber, et liber 
sine adjutorio.
          

            28.
            Sed quomodo hic sine adjutorio fuisse se Filius dicit, cum 
supradictum sit: Posui adjutorium
-----------------------------------------------------------
super potentem? Ergo et hic distingue naturas. Adjutorium caro habet, 
divinitas non habet. Liber igitur est, quia mortis vincula nescivit; non 
captus ab inferis, sed qui operatus sit in infernis: sine adjutorio est, 
quia neque per nuntium, neque per legatum, sed ipse per se Dominus salvum 
fecit populum suum. Quomodo enim potuit adjutorium sui corporis quaerere 
suscitandi, qui alios suscitavit?
          

            29.
            Ac licet homines quoque suscitaverint mortuos; non in sua tamen 
virtute fecerunt, sed in Christi nomine. Aliud est rogare, aliud imperare: 
aliud mereri, aliud donare.
          

            30.
            Elias ergo suscitavit, sed oravit, non imperavit. Elisaeus 
suscitavit configuratus
-----------------------------------------------------------
mortuo: suscitavit etiam ipsius mortui corporis tactus; ut esset typus 
venturum eum qui missus in similitudinem carnis peccati, etiam sepultus 
mortuos suscitaret.
          

            31.
            Petrus quoque, cum Aeneam curaret, ait: In nomine Jesu Nazareni 
surge et ambula: non in suo ait, sed in Christi nomine. Surge autem 
verbum est imperantis: sed fiducia de merito est, non praesumptio de potestate; 
et de nominis operatione, non de sua virtute praeceptionis auctoritas.
-----------------------------------------------------------
Quid igitur Ariani dicunt? In nomine Christi et Petrus imperat, et illi 
nolunt imperasse Dei Filium, sed rogasse.
          

            32.
            Sed lectum est quia rogavit. Disce distantiam. Rogat quasi 
filius hominis, imperat quasi Dei Filius. Annon defertis hoc Dei Filio, 
quod etiam diabolus detulit, et vos majore sacrilegio derogatis? Ille dicit: 
Si Filius Dei es, dic lapidi huic ut fiat panis. Ille dicit, impera: 
vos dicitis, obsecra. Ille credit quod, jubente Dei Filio, elementorum 
rerumque natura in adversum vertatur: vos creditis quod nisi roget Dei 
Filius, nec voluntas ipsius impleatur. Et diabolus de potestate aestimandum 
putat Dei Filium, vos de infirmitate. Tolerabiliora sunt tentamenta diaboli, 
quam argumenta Arii.
-----------------------------------------------------------

          

            33.
            Nec moveat quia potentem Filium dixit hominis, cum Dominum 
majestatis legeris crucifixum. Quae autem major potentia, quam supra 
coelestes potestates habere dominatum? Habebat autem qui Thronis, 
Dominationibus, Angelis imperabat. Nam etsi erat inter bestias, sicut scriptum 
est, tamen angeli ministrabant ei; ut agnoscas aliud incarnationis 
esse, aliud potestatis. Secundum carnem itaque tentatur a bestiis, secundum 
dignitatem ab angelis adoratur. 503
          

            34.
            Didicimus igitur factum esse hominem et ad hominem hoc esse 
referendum. Denique et alibi habes: Qui factus est ei ex semine David, 
secundum carnem utique ex semine David factus
-----------------------------------------------------------
est: Deus autem ante saecula ex Deo natus est.
          
        


          CAPUT V.
Factum in Scriptura non semper idem esse ac creatum exemplis ex ipsa petitis 
docet. Inde colligit non cavillandum ex littera more Judaeorum, quibus 
tamen haereticos pejores probat; atque iterum propositam confirmat sententiam.

            35.
            Nec semper tamen factum esse ad creationem refertur; scriptum 
est enim: Domine, refugium factus es nobis; et: Factus es mihi in 
salutem. Non utique creationis definitio vel editio declaratur: sed 
refugium factus mihi, et conversus mihi dicitur ad salutem, sicut et Apostolus 
dixit: Qui factus est nobis sapientia a Deo, et justitia, et sanctificatio, 
et redemptio.
-----------------------------------------------------------
Nobis factum non creatum ex Patre dixit. Denique quomodo dicat factum nobis 
esse sapientiam, in posterioribus exposuit dicens: Sed loquimur Dei sapientiam 
in mysterio, quae abscondita est, quam praedestinavit Deus ante tempora 
saecularia in gloriam nostram, quam nemo principum hujus saeculi cognovit. 
Si enim cognovissent, numquam Dominum majestatis crucifixissent. Ubi 
mysterium passionis exprimitur, non utique generationis aeternae series 
declaratur.
-----------------------------------------------------------

          

            36.
            Sapientia igitur mea crux Domini est, redemptio mea mors Domini 
est; sanguine enim pretioso redempti sumus, ut apostolus Petrus dixit. 
Sanguine igitur suo, quasi homo, Dominus nos redemit; idemque, quasi Deus, 
peccata donavit.
          

            37.
            Non ergo in verbis quasdam constituamus insidias, et verborum 
tendiculas aucupemur; ut quia et aliud secundum impios significare putatur 
sermo qui legitur, non id quod sensus exprimat, sed quod littera ostendat, 
interpretemur. Sic perierunt Judaei, dum sensuum profunda despiciunt, et 
sequuntur nuda verborum; Littera enim occidit, spiritus autem vivificat.
          

            38.
            Et tamen inter duo gravia sacrilegia fortasse detestabilius 
sit ad divinitatem referre quae carnis
-----------------------------------------------------------
sunt, quam ad litteram referre quae spiritus sunt. Illi timuerunt in Deo 
carnem credere; et ideo redemptionis gratiam perdiderunt, quia causam salutis 
abjurant: isti divinitatis majestatem usque ad carnis infirma deducunt. 
Detestandi Judaei, qui carnem Domini crucifixerunt: detestabiliores tamen 
eos arbitror, qui divinitatem Christi cruci subditam crediderunt. Denique 
qui cum Judaeis saepe tractabat: 504 Haereticum, inquit, post unam correptionem 
devita.
          

            39.
            Nec tamen sine injuria Patris factum nobis esse sapientiam, 
ad illam inenarrabilem, nec ullis temporibus momentisque obnoxiam Christi 
generationem sacrilega interpretatione derivant. Nam praeter id quod Filii 
injuria Patris est contumelia, etiam
-----------------------------------------------------------
in Patrem sacrilegia ista procedunt, de quo scriptum est: Fiat autem Deus 
verax, omnis autem homo mendax. Aut si de Filio putant dictum, generationi 
quidem non praejudicant: Deum autem et Deum verum hujus lectionis auctoritate 
quod abnuunt, confitentur.
          

            40.
            Prolixum est si velim singula recensere, quoties factum legerimus, 
non utique per naturam, sed per gratiam. Nam et Moyses dicit: Adjutor et 
protector factus est mihi in salutem. Et David dicit: Esto mihi in 
Deum protectorem, et in domum refugii, ut salvum me facias. Et Esaias 
dicit: Factus est omni civitati humili adjutor. Non utique sancti 
Deo dicunt: Creatus es, sed protector et adjutor per gratiam tuam
-----------------------------------------------------------
factus es nobis.
          
        


          CAPUT VI.


-----------------------------------------------------------

Objectionem ex Joanne desumptam ut diluat, primo demonstrat Manichaeis 
patrocinari Arianum sensum: deinde varia distinguendorum verborum ejusdem 
loci exposita ratione, ipsum nullo modo ad substantiam divinam sine Patris 
injuria referri posse aperte probat, verumque illius exponit intellectum.

            41.
            Unde nec illud verendum est, quod solent Ariani saeva interpretatione 
componere, dicentes factum esse Dei Verbum; quia scriptum est, inquiunt: 
Quod factum est in ipso, vita est.
          

            42.
            Primum intelligant si ad substantiam divinam
-----------------------------------------------------------
referant, quod factum est; Manichaeorum se quaestionibus implicari. Objiciunt 
enim Manichaei: Si quod in ipso factum est, vita est: est ergo aliquid 
quod in ipso factum non sit, et mors sit; ut duo impie inducant principia. 
Sed hoc damnat Ecclesia.
          

            43.
            Deinde unde possunt docere sic pronuntiasse Evangelistam? Plerique 
enim docti et fideles sic pronuntiant: Omnia per ipsum facta sunt, et sine 
ipso factum est nihil quod factum est; alii sic: Omnia per ipsum facta 
sunt, et sine ipso factum est nihil; denique: Quod factum est, pronuntiant 
et subjungunt: in ipso, hoc est: Quidquid autem factum, est in ipso. Quid 
est, In ipso? Apostolus docet dicens: In ipso enim sumus, et vivimus et 
movemur.
-----------------------------------------------------------

          

            44.
            Tamen etiamsi quemadmodum velint, pronuntient, non possunt 
hic calumniari Deo 505 Verbo, si ad substantiam ejus velint referre: Quod 
factum est; quin calumnientur et Patri Deo, de quo scriptum est: Qui autem 
facit veritatem, venit ad lucem; ut manifestentur opera ejus, quia in Deo 
sunt facta. Ecce hic opera hominis in Deo facta legimus, et ad substantiam 
tamen divinam referre non possumus: sed aut per ipsum facta cognoscimus, 
ut est etiam illud Apostolicum, quod omnia per ipsum, et in ipso creata 
sunt; et ipse est ante omnes, et omnia in ipso constant: aut, ut docet 
praesentis lectionis testimonium, virtutes quibus vitae aeternae fructus 
acquiritur, in Deo factas aestimare debemus, castitatem, pietatem, religionem, 
fidem
-----------------------------------------------------------
et alia hujusmodi, quae in voluntate Dei facta sunt.
          

            45.

-----------------------------------------------------------
Ergo sicut in Dei Patris, ita etiam in Christi voluntate et virtute facta 
sunt, sicut legimus: Creati in Christo in operibus bonis; et in psalmo: 
Fiat pax in virtute tua. 
In sapientia, inquit, fecisti, non sapientiam fecisti. Nam cum omnia in 
sapientia facta sint, Christus autem Dei sapientia sit, non accidens 
utique, sed subsistens et permanens in aeternum; si facta est sapientia, 
jam deteriore conditione facta est quam omnia; quia sapientia fieri per 
se ipsam non potuit. Ergo si factum esse frequenter ad aliquid, non ad 
naturam refertur, etiam creatum esse ad causam refertur.
          
        


          CAPUT VII.
Quod a Salomone dictum est: Dominus creavit me, etc., incarnationem Christi 
ad redimenda Patris opera factam signare; quo ex ipsius Filii verbis declarato, 
principium ostendit etiam accipi posse de documentis virtutum, quarum omnium 
vias nobis Dominus aperuisse, ac vere principium exstitisse demonstratur.

            46.
             Unde intelligimus illud quod de incarnatione 
Domini scriptum est: Dominus creavit me principium viarum suarum in opera 
sua, id significare quod ad redimenda opera Patris Dominus Jesus ex 
Virgine sit creatus. Neque enim dubitari potest de incarnationis dictum 
esse mysterio, cum propter opera sua a corruptelae servitio liberanda Dominus 
susceperit carnem; ut illum
-----------------------------------------------------------
qui imperium habebat mortis, per sui corporis destrueret passionem. Caro 
enim Christi propter opera, divinitas ante opera; quia ipse ante omnia, 
sed et omnia in ipso constant.
          

            47.
            Non ergo divinitas propter opera, sed propter divinitatem opera; 
sicut Apostolus declaravit, dicens quod propter Filium Dei omnia. Sic enim 
habes: Decebat autem eum per quem omnia, et propter quem omnia, multis 
filiis in gloriam adductis, ducem salutis eorum per passionem consummari. 
Nonne evidenter exposuit quia Dei Filius qui propter divinitatem suam omnia 
creavit, is postea propter populi salutem et carnis suceptionem, et mortis 
assumpserit passionem?
-----------------------------------------------------------

          

            48.
            Propter quae autem opera sit creatus ex Virgine, 506 ipse Dominus 
cum illum caecum curaret, ostendit dicens: In illo me oportet operari opera 
ejus, qui misit me. Et addidit, ut de incarnatione ejus dictum crederemus: 
Cum in hoc mundo sum, lux sum hujus mundi. Etenim quasi homo in hoc 
mundo pro tempore est; nam quasi Deus semper est. Denique et alibi ait: 
Ecce ego vobiscum sum usque ad consummationem mundi.
          

            49.
            Nec de principio residet aliquid quaestionis,
-----------------------------------------------------------
cum interrogatus in carne: Tu qui es? responderit: Principium quod et loquor 
vobis. Quod non solum ad substantiam divinitatis aeternae refertur, 
sed etiam ad documenta virtutum. Ex hoc enim et Deum se probavit aeternum; 
quia omnium ipse principium est, et uniuscujusque virtutis auctor, quia 
Ecclesiae caput est, sicut scriptum est: Quia ipse est caput corporis Ecclesiae, 
qui est principium, primogenitus ex mortuis.
          

            50.
            Liquet igitur et de incarnatione dictum esse principium viarum 
suarum, quod ad sacramentum suscepti corporis videtur esse referendum. 
Ideo enim carnem suscepit, ut ad coelum nobis sterneret iter. Denique ait: 
Ascendo ad Patrem meum, et Patrem vestrum: Deum meum, et Deum vestrum (Joan.
-----------------------------------------------------------
XX, 17). Denique ut scias quod vias suas omnipotens Pater secundum incarnationem 
praescripserit Filio, habes in Zacharia ad Jesum indutum vestimenta sordida 
ab Angelo dictum: Haec dicit Dominus omnipotens: Si in viis meis ambulaveris, 
et praecepta mea custodieris. Quod est vestimentum illud sordidum, 
nisi carnis assumptio?
          

            51.
            Viae igitur Domini velut quidam tramites bonae vitae sunt, 
quae diriguntur a Christo, qui ait: Ego sum via, et veritas, et vita. 
Via ergo superna est Dei virtus; Christus enim nobis via est. Et bona via, 
quae credentibus coeli regna patefecit. Viae autem Domini viae rectae sunt, 
sicut scriptum est: Vias tuas, Domine, notas fac mihi. Via castitas, 
via fides, via est abstinentia.
-----------------------------------------------------------
Est namque via virtutis, est et via iniquitatis; scriptum est enim: Et 
vide si est via iniquitatis in me.
          

            52.
            Principium itaque nostrae virtutis est Christus. Principium 
integritatis, qui docuit virgines non viriles exspectare concubitus, sed 
integritatem mentis et corporis sancto magis dicare Spiritui, quam marito. 
Principium parcimoniae Christus, qui pauper factus est, cum esset dives. 
Principium patientiae Christus, qui cum malediceretur, non remaledixit; 
cum percuteretur, non repercussit. Principium humilitatis Christus, 
qui formam servi accepit; cum Patrem Deum majestate virtutis aequaret. 
Ex illo enim accepit virtus unaquaeque principium.
-----------------------------------------------------------

          

            53.
            Et ideo ut haec virtutum genera disceremus: Filius datus est 
nobis, cujus principium super humeros ejus. Principium illud crux 
Domini est; principium fortitudinis, quo via sanctis est reserata martyribus 
ad sacri certaminis passionem. 507
          
        


          CAPUT VIII.
Versiculus in Esaia proxime citatus de Christi humanitate ac divinitate 
explicatur, eoque varias haereses jugulari evincitur.

            54.
            Vidit hoc principium Esaias, et ideo ait: Puer
-----------------------------------------------------------
natus est, Filius datus est nobis. Viderunt et Magi, et ideo cum parvalum 
in praesepi cernerent, adoraverunt dicentes: Puer natus est; cum stellam 
conspicerent, praedicantes: Filius datus est nobis. Aliud munus e 
terris, aliud munus e coelo, et utrumque unus in utroque perfectus, et 
sine mutabilitate divinitatis, et sine humanae imminutione naturae. Unum 
adoraverunt, eidemque munera obtulerunt; ut ostenderent ipsum esse coeli 
Dominum, qui in praesepibus videretur.
          

            55.
            Distingue singulorum momenta verborum: Puer natus est, Filius 
datus est nobis. Etsi ex Patre natus, non tamen nobis natus, sed datus 
est; quia non Filius propter nos, sed nos propter Filium. Neque enim nobis 
natus est, qui et ante nos natus
-----------------------------------------------------------
est, et totius est conditor creaturae: neque nunc primum nascitur, qui 
erat semper, et erat in principio: sed illud quod non erat, nobis nascitur. 
Quod etiam angelus pastoribus cum loqueretur, dixit esse generatum, sicut 
habes scriptum: Quia natus est nobis hodie Salvator, qui est Christus Dominus, 
in civitate David. Nobis ergo quod non erat, natum est: hoc est, puer 
ex Virgine, corpus ex Maria; hoc enim post nos, illud ante nos.
          

            56.
            Alii codices sic habent: Puer natus est nobis, Filius datus 
est nobis; hoc est, qui erat Filius Dei, hic ex Maria puer natus est nobis, 
et datus est nobis. Quia datus sit, audi Prophetam dicentem: Et salutare 
tuum da nobis. Quod enim supra nos est, datur: quod de coelo est, 
datur;
-----------------------------------------------------------
sicut etiam de Spiritu legimus quod, Charitas Dei effusa est in cordibus 
nostris per Spiritum sanctum, qui datus est nobis.
          

            57.
            Sed videte quemadmodum hic locus multas haereses exstinguat. 
Puer natus est nobis, non Judaeis: nobis, non Manichaeis: nobis, non Marcionitis. 
Propheta dicit: Nobis, hoc est credentibus, non incredulis. Et ille quidem 
misericordia sua omnibus natus est, sed perfidia haereticorum fecit, ut 
non omnibus nasceretur, qui omnibus natus est. Nam et lumen diei oriri 
jubetur super bonos et malos: sed oriri non videntibus non videtur.
          

            58.
            Sicut ergo puer non omnibus natus est, sed fidelibus: sic Filius 
non infidelibus datus est, sed fidelibus. Nobis datus est, non Photinianis; 
illi
-----------------------------------------------------------
enim non datum nobis Dei Filium dicunt esse, sed ab initio inter nos natum: 
nobis datus est, non Sabellianis; illi enim nolunt Filium datum, eumdem 
asserentes Patrem esse quem Filium: nobis, non Arianis; et ipsi enim non 
habent Filium pro salute datum, sed pro infirmitate transmissum: non habent 
consiliarium, quem putant futura nescisse: non habent Filium, quem sempiternum 
non putant; cum 508 scriptum sit de Verbo Dei, quod erat in principio; 
et alibi: In principio, erat Verbum. Denique ut ad propositum revertamur 
exemplum: In principio, inquit, antequam terram faceret,
-----------------------------------------------------------
antequam abyssos faceret, et antequam produceret fontes aquarum, ante omnes 
colles genuit me.
          
        


          CAPUT IX.
Difficultatem ex loco Salomonis supra laudato exorientem solvit Ambrosius, 
illic et praeteritum sumi pro futuro, et geminam in Christo naturam designari 
patefaciens.

            59.
            Fortasse dices, quomodo de incarnatione Christi dictum esse 
memoraverim: Dominus creavit me, cum ante incarnationem Christi creatura 
sit mundi? Sed considera quia moris est Scripturis divinis, et futura pro 
praeteritis dicere, et geminam in Christo significare substantiam divinitatis, 
et carnis;
-----------------------------------------------------------
ne quis aut divinitatem neget ejus, aut carnem.
          

            60.
            Nam sicut in Esaia habes: Puer natus est nobis, et Filius datus 
est nobis; ita hic quoque ante praemisit creaturam carnis, et subtexuit 
assertionem divinitatis; ut scires non duos Christos, sed unum esse: qui 
et ante saecula generatus sit ex Patre, et ultimis temporibus creatus ex 
Virgine, hoc est: Ego sum ille creatus ex homine, creatus ad causam, qui 
sum generatus ante saecula.
          

            61.
            Denique dicturus: Dominus creavit me, praemisit: Commemorabo 
quae a saeculo sunt. Dicturus: Genuit, praemisit: In principio antequam 
terram faceret, ante omnes colles genuit me. Ante, cum dicitur, in infinitum 
retro sine aliqua definitione porrigitur. Denique, ante Abraham, inquit, 
ego sum (Joan. VIII,
-----------------------------------------------------------
58), non utique post Adam: et ante Luciferum, non utique post angelos. 
Sed ante, cum dixit, non se intra aliquem, sed omnia intra se dixit; sic 
enim moris est aeternitatem Dei Scripturis significare divinis. Denique 
alibi habes: Priusquam montes fierent, et formaretur orbis terrae, a saeculo 
et usque in saeculum tu es.
          

            62.
            Ante omnia ergo generatio, inter omnia et propter omnia creatura. 
Natus ex Patre supra Legem, factus ex Maria sub Lege.
          
        


          CAPUT X.
Baptistae verba ex quibus Christum etiam ante incarnationem factum disputabant, 
soluturus, ubi praemisit ea referri posse ad praedestinationem; intelligenda
-----------------------------------------------------------
tamen de incarnatione ab antecedentibus probat. Hinc progrediens ad mystica, 
ipsum dignitate ac merito ante Joannem fuisse declarat: maxime cum Ecclesiae, 
cujus typus in historia Ruth expressus fuerat, sponsus, etiam excluso Moyse, 
solus exstiterit: quam licet Synagoga non omnino neglecta, solus vocavit.

            63.
             Sed scriptum est: Post me venit vir, qui ante 
me factus est; quia prior me erat. Unde dicunt: Ecce qui erat, factus est. 
Ipsa verba perpendamus. Post me, inquit, venit vir. Vir ergo est qui 
venit, ipse qui factus est. Vir 509 autem
-----------------------------------------------------------
nomen est sexus: sexus autem non utique divinitati, sed naturae deputatur 
humanae.
          

            64.
            Possem ergo dicere: Erat in praecognitione quidem corporis, 
sed aeternitate virtutis; nam et Ecclesia erat, et sancti erant praedestinati 
ante saecula: sed non id hoc loco dico, at illud assero, factum esse non 
ad divinitatem, sed ad incarnationis pertinere naturam, sicut ipse Joannes 
dixit: Hic est de quo dixi: Post me venit vir, qui ante me factus est.
          

            65.
            Itaque cum geminam, sicut supra dixi, in Christo substantiam 
proposuisset, ut utramque intelligas et divinitatis et carnis, hoc loco 
coepit a carne. Est enim Scripturis promiscua consuetudo divinis, ut interdum 
a divinitate Christi incipiant, et ad incarnationis sacramenta descendant; 
interdum
-----------------------------------------------------------
ab humilitate incarnationis exordium sumant, et ad gloriam divinitatis 
assurgant, ut in prophetis, et in evangelistis frequenter, et in Paulo. 
Ergo et hic juxta memoratam consuetudinem ab incarnatione Domini coepit 
de ejus divinitate dicturus; non ut confunderet humana atque divina, sed 
ut distingueret. Verum Ariani, velut Judaici caupones, miscent aquam cum 
vino; quia divinam generationem humanamque confundunt, ad deitatem referentes, 
quod de carne sit dictum.
          

            66.
            Nec metuo quod objecturi videntur quia in superioribus non 
habet, Virum; sic enim habet: Qui post me venit. Sed videant et ibi quid 
praemiserit: Verbum, inquit, caro factum est. Et ideo non addidit, 
Virum; quia carnem dixerat: per
-----------------------------------------------------------
carnem autem istic virum intelligimus, et per virum carnem. Ergo quia dixerat: 
Verbum caro factum est, virum hoc loco nominare superfluum fuit, quem jam 
carnis expressione signaverat.
          

            67.
            Quo exemplo in posterioribus quoque et agnum praemisit, qui 
tolleret peccata mundi; et ut incarnatum intelligeres, quem ante memoraverat, 
ait: Hic est de quo ante dixi: Post me venit vir, qui ante me factus est, 
hoc est, virum dixi, non Deum factum. Sed ut ipsum incarnatum declararet 
esse, quia ante saecula erat; ne duos filios crederemus, ait: Quia prior 
me erat. Nam si, Factus est, ad divinam generationem retulisset, quid opus 
erat ut adhuc adderet tertium, atque iteraret quod supra dixerat? Sed quia 
ante de incarnatione tantum dixerat:
-----------------------------------------------------------
Post me venit vir, qui ante me factus est; ideo addidit: Quia prior me 
erat, quoniam divinitatis aeternitas fuerat exprimenda. Et haec est causa 
praelationis, ut merito antelatus videatur, qui proprii Patris sempiterna 
virtus est.
          

            68.
            Dat tamen intellectus spiritalis ubertas, ut excurrere et evagari 
ad concludendos libeat Arianos, qui volunt factum hoc loco non ad virum, 
sed ad divinitatem referre. Quid est enim tenere quod possint; cum dixerit 
Baptista: Post me venit, qui ante me factus est; hoc est, supra meritum 
meum
-----------------------------------------------------------
factus, supra meam gratiam, tempore carnis posterior, divinitatis honore 
venerabilis? Post me enim venit, temporis 510 est: prior me erat, aeternitatis: 
ante me factus est, honoris; quia etiam Incarnationis mysterium supra humanam 
est gratiam.
          

            69.
            Denique in inferioribus quid supra contexuisset expressit dicens: 
Post me venit vir, cujus non sum dignus calciamenta portare; praestantiam 
utique dignitatis, non aeternitatem divinae generationis exponens. Quod 
eousque ad incarnationem pertinet, ut typum in hominibus mystici calciamenti 
ante praemiserit. Lege enim proximo defuncti vel fratri copula deferebatur 
ejus uxoris; ut semen fratris vel proximi resuscitaret. Unde quod 
Ruth, licet ipsa alienigena; tamen
-----------------------------------------------------------
quia maritum habuerat ex Judaeis, qui reliquerat superstitem proximum, 
eamque colligentem manipulos suae messis, quibus alebat et se et socrum, 
Booz vidit et amavit: non aliter eam accipit uxorem, nisi calciamentum 
ejus ante solvisset, cui uxor debebatur ex Lege.
          

            70.
            Historia simplex, sed alta mysteria; aliud enim gerebatur, 
aliud figurabatur. Nam si secundum litteram sensum torqueamus, prope quidam 
pudor et horror in verbo est, si ad commixtionis corporeae consuetudinem 
sententiam intellectumque referamus. Designabatur autem futurus ex Judaeis, 
ex quibus Christus secundum carnem, qui proximi sui, hoc est, populi mortui 
semen doctrinae coelestis semine suscitaret, cui calciamentum nuptiale 
Ecclesiae
-7)

-----------------------------------------------------------
copulandae praescripta Legis spiritalia deferebant.
          

            71.
            Non Moyses sponsus; illi enim dicitur: Solve calciamentum pedum 
tuorum; ut Domino suo cedat. Non Jesus Nave filius sponsus; nam et 
ipsi dicitur: Solve calciamentum pedum tuorum; ne ex similitudine 
nominis sponsus Ecclesiae crederetur. Non alius sponsus, sed solus Christus 
est sponsus, de quo dixit Joannes: Qui habet sponsam sponsus est. 
Illis igitur calciamentum solvitur, huic solvi non potest, sicut dixit 
Joannes: Non sum dignus solvere corrigiam calciamenti ejus.
          

            72.
            Solus ergo Christus est sponsus, cui illa veniens ex gentibus 
sponsa, ante inops atque jejuna, sed jam Christi messe dives, innubat: 
quae manipulos
-----------------------------------------------------------
fecundae segetis, Verbique reliquias gremio legat mentis interno; ut exhaustam 
illam viduam morte filii, atque inopem defuncti populi matrem novis pascat 
alimentis, non relinquens destitutam viduam, et novos quaerens.
          

            73.
            Solus ergo Christus est sponsus, qui nec Synagogae ipsi manipulos 
suae messis invideat. Utinam se non ipsa excluderet! Habuit quos per se 
colligeret: sed quia populus ejus est mortuus, quasi filio egena defuncto, 
per Ecclesiam manipulos, quibus viveret, colligebat; quos venientes in 
exsultatione
-----------------------------------------------------------
portabunt, sicut scriptum est: Venientes autem venient in exsultatione, 
tollentes manipulos suos.
          

            74.
            Quis enim sibi alius sponsam audeat Ecclesiam vindicare, quam 
a Libano unus et solus vocavit dicens: Ades huc a Libano, sponsa; 511 ades 
huc a Libano. Aut de quo alio potuit Ecclesia dicere: Fauces ejus 
dulcedines, et totus desiderium? Et quia de calciamento pedum tractatum 
sumpsimus, cui alii nisi Verbo Dei incarnato convenit dictum: Crura ejus 
columnae marmoreae, fundatae super bases aureas? Solus enim Christus 
inambulat animis, et graditur in mente sanctorum, in quibus velut aureis 
basibus, fundamentisque pretiosis solidata vestigia Verbi coelestis
-----------------------------------------------------------
haeserunt.
          

            75.
            Claret igitur et virum et typum ad incarnationis spectare mysterium.
          
        


          CAPUT XI.
Redit ad locum propositum, et ubi Christus dicitur factus, hoc vel ad incarnationem 
vel ad causam sive adjunctum aliquod referri docet. Ad eum sensum plurima 
sacrorum codicum et Pauli imprimis testimonia edisserit: maxime autem in 
eo immoratur, ut Christum verum sacerdotem esse atque in Melchisedech praefiguratum, 
eique cum Patre operationis unitatem, non vero solam similitudinem inesse 
persuadeat.

            76.
            Non ergo ad substantiam divinitatis, sed ad incarnationem saepe, 
nonnumquam etiam ad causam
-----------------------------------------------------------
pertinet, cum dicitur factus. Nam si ad divinitatem refers, ergo et in 
opprobrium Deus factus est; sic enim habes: Tu autem repulisti, et ad nihilum 
redegisti, dispulisti Christum tuum; et infra: Et factus est in opprobrium 
vicinis suis. Vicinis, inquit, non civibus, non domesticis, non adhaerentibus; 
quoniam qui adhaeret Domino, unus spiritus est: qui vicinus est, non 
adhaeret. Et, Factus est in opprobrium; quia crux Domini Judaeis scandalum, 
Graecis stultitia. Nam sapientibus per eamdem crucem excelsior factus 
est coelis, excelsior angelis, et melioris testamenti factus est sponsor, 
ipse qui erat prioris.
          

            77.
            Vide quam non defugiam ista, ut etiam congeram: sed quomodo 
factus sit, considera.
-----------------------------------------------------------

          

            78.
            Primum quod purificatione facta, considet in dextera magnitudinis 
in excelsis, tanto melior factus angelis. Ubi purificatio, hostia: 
ubi hostia, corpus: ubi corpus, oblatio: ubi munus oblationis, ibi sacrificium 
passionis.
          

            79.
            Deinde sponsor melioris testamenti. Ubi testamentum, mors 
necesse est praecedat testatoris, sicut subter est scriptum: mors 
autem non ad divinitatis aeternitatem, sed ad fragilitatem refertur humanam.
          

            80.
            Excelsior quoque coelis factus quomodo sit, ostenditur: Immaculatus, 
inquit, segregatus a peccatoribus, et excelsior coelis factus: qui non 
habet quotidie necessitatem, sicut sacerdotes, prius pro suis delictis 
hostiam offerre, deinde pro populi. Hoc enim fecit semel
-----------------------------------------------------------
se offerendo, sicut scriptum est. 512 Nemo excelsior factus dicitur, 
nisi qui in aliquo fuerit humilior: in eo igitur excelsior factus est, 
sedendo ad dexteram Patris, in quo se minor angelis factus, obtulit passioni.
          

            81.
            Postremo ipse Apostolus ad Philippenses ait, quia in similitudine 
hominis factus, et specie inventus ut homo, humiliavit semetipsum, factus 
obediens usque ad mortem. Vide ubi factus sit: In similitudine, inquit, 
hominis, non in potestate Dei: et factus abediens usque ad mortem; ut obedientiam 
quidem hominis habuerit, regnum divinitatis.
          

            82.
            Quantis igitur adhuc utemur exemplis ad incarnationem, vel 
ad aliquid referendum esse quod factus est! Quod autem et factum est, idem
-----------------------------------------------------------
est et creatum: Dixit enim, et facta sunt: ipse mandavit, et creata sunt. 
Dominus creavit me, secundum carnem dictum: creatum quoque supra ostendimus 
in libro primode incarnatione dictum videri.
          

            83.
            Ipse etiam Apostolus asserendo serviendum non esse creaturae, 
significavit ex Deo Filium non creatum esse, sed genitum. Tamen etiam 
alibi, ut manifestaret quomodo in Salomone sit lectum: Dominus creavit 
me; quid in Christo creatum esset, ostendit.
          

            84.
            Itaque totius seriem capitis recenseamus; sic enim habes: Ergo 
quia filii participes sunt carnis et sanguinis, et ipse similiter particeps 
factus est eorumdem; ut per mortem destrueret hunc qui mortis habebat
-----------------------------------------------------------
imperium. Quis ergo est qui nos participes suae voluit esse carnis 
et sanguinis? Utique Dei Filius. Quomodo nisi per carnem particeps factus 
est noster? aut per quam, nisi per corporis mortem mortis vincula dissolvit? 
Mortis enim mors facta est susceptio mortis in Christo. Ergo de incarnatione 
proposuit.
          

            85.
            Videamus sequentia: Nec enim statim Angelos, inquit, assumpsit, 
sed semen Abrahae. Unde habuit per omnia fratribus similari; ut misericors 
fieret et fidelis princeps, sacerdos ad Deum, ut expiaret peccata populi. 
In quo enim passus est ipse; et tentatus, potest et tentatos juvare. 
Propter quod, fratres sanctissimi, vocationis coelestis participes, intuemini 
apostolum et principem sacerdotum confessionis nostrae Jesum
-----------------------------------------------------------
fidelem esse creatori suo, sicut et Moyses in domo ejus. Haec nempe 
verba sunt Apostoli.
          

            86.
            Videtis in quo creatum dicat: in quo assumpsit, inquit, semen 
Abrahae, corporalem utique generationem asserit. In quo autem, nisi in 
corpore expiavit populi peccata? In quo passus est, nisi in corpore; sicut 
et supra diximus: Christo passo secundum carnem? In quo sacerdos, nisi 
in eo quod sacerdotali assumpsit ex genere?
          

            87.
            Sacerdos enim aliquid debet offerre, et secundum Legem in sancta 
intrare per sanguinem: 513 ergo quia sanguinem taurorum, hircorumque 
repudiaverat Deus, hunc utique sacerdotem per suum sanguinem, sicut legisti, 
in sancta sanctorum coeli summa penetrantem oportebat intrare;
-----------------------------------------------------------
ut aeterna nostrorum esset oblatio peccatorum. Idem ergo sacerdos, idem 
et hostia: et sacerdotium tamen, et sacrificium humanae conditionis officium 
est; nam et agnus ad immolandum ductus est, et sacerdos est secundum ordinem 
Melchisedech.
          

            88.
            Nemo igitur ubi ordinem cernit humanae conditionis, ibi jus 
divinitatis asserat. Nam et illum Melchisedech per quem Abraham hostias 
suas obtulit, non angelum utique secundum Judaica ludibria intelligit 
Ecclesia, sed virum sanctum, ac sacerdotem Dei, qui typum gerens Domini, 
et sine Patre, et sine matre, et sine generationis enarratione, et sine 
initio, et sine fine describitur; ut ostenderet sempiternum Filium Dei 
in hunc mundum esse venturum, qui et sine Patre secundum
-----------------------------------------------------------
incarnationem natus est, et sine matre secundum divinam generationem, et 
sine enarratione generationis; quia scriptum est: Generationem autem ejus 
quis enarrabit?
          

            89.
            Ergo illum Melchisedech in Christi typo sacerdotem Dei accepimus: 
sed illum in typo, hunc in veritate: typus autem umbra est veritatis: illum 
in nomine unius civitatis, hunc regem in reconciliatione
-----------------------------------------------------------
totius mundi; quia scriptum est: Deus erat in Christo, mundum reconcilians 
sibi; hoc est, sempiterna divinitas; aut, si Pater in Filio, sicut 
Filius in Patre, et substantiae utique et operationis unitas non negatur.
          

            90.
            Quomodo autem negare merito possunt, etiam si velint, cum scriptum 
sit: Pater autem qui in me manet, ipse facit opera; et: Opera quae ego 
facio, ipse facit? Non dixit: Et ipse facit; ne similitudinem magis, 
quam unitatem operis aestimares: sed dicendo: Quae ego facio, ipse facit, 
manifestum reliquit quod unum opus Patris et Filii credere debeamus.
          

            91.
            Denique ubi similitudinem operum, non unitatem voluit intelligi: 
Qui credit, inquit, in me,
-----------------------------------------------------------
opera quae ego facio, et ipse faciet. Bene hic et interponendo, similitudinem 
nobis donavit; et tamen unitatem naturalem negavit. Unum est igitur opus 
Patris et Filii, etiamsi non placeat Arianis.
          
        


          CAPUT XII.
Regnum Patris atque Filii unum esse ac indivisum; et unam similiter utriusque 
divinitatem.

            92.
            Quaero autem quomodo regnum velint Patris et Filii esse divisum; 
cum Dominus dixerit, ut supra ostendimus; Omne regnum in se divisum, facile 
destruetur?
          

            93.
            Et ideo ad excludendum Arianae sacrilegium saevitatis, unum 
imperium Patris et Filii etiam 514 Petrus sanctus asseruit dicens: Quapropter 
satagite,
-----------------------------------------------------------
fratres, certam vestram vocationem et electionem facere. Haec enim facientes 
non errabitis; sic enim abundantius ministrabitur vobis introitus in aeternum 
imperium Dei, et Domini nostri conservatoris Jesu Christi.
          

            94.
            Aut si quis de Christi tantum imperio dictum putat, et hoc 
ideo sic accipit, ut Patrem Filiumque potestate secernat; is tamen et regnum 
Filii fatebitur, et aeternum. Itaque non solum duo inducent regna divisa, 
ut obnoxia sint defectui; sed etiam cum regna comparabilia nulla sint Dei 
regno, quod Filii esse, etiamsi velint negare non possunt: aut contra suam 
sententiam redibunt, ut idem Patris et Filii regnum esse fateantur: aut, 
quod sacrilegium est dicere, jus Patri regni minoris ascribent:
-----------------------------------------------------------
aut, quod contrarium est, quem minorem divinitate impie memorant, ejus 
regnum fatebuntur aequale.
          

            95.
            Sed hoc non quadrat, non congruit, non cohaeret. Dicant igitur 
unum esse regnum, sicut nos dicimus, et probamus: probamus autem non nostris, 
sed coelestibus testimoniis.
          

            96.
            Primum enim etiam aliis exemplis disce regnum coelorum, regnum 
etiam Filii esse: ipse enim
-----------------------------------------------------------
dixit: Amen, amen, dico vobis quoniam sunt aliqui dehic astantibus, qui 
non gustabunt mortem, donec videant Filium hominis venientem in regnum 
suum. Dubitari ergo non potest quod sit regnum Filii Dei.
          

            97.
            Sed accipe ipsum esse regnum Filii, quod Patris est: Amen dico 
vobis quod sunt quidam circumstantium, qui non gustabunt mortem, donec 
videant regnum Dei veniens in virtute. Eo enim usque unum regnum est, 
ut unum sit praemium, idem haeres, eadem merita, idem sponsor.
          

            98.
            Quomodo non idem regnum, cum praesertim ipse de se Filius dixerit 
: Tunc justi fulgebunt sicut sol in regno Patris mei. Quod enim Patris 
est per majestatis proprietatem, id etiam Filii
-----------------------------------------------------------
est per ejusdem claritudinis unitatem. Ergo et Patris regnum Scriptura 
dixit, et Filii.
          

            99.
            Accipe nunc quia ubi regnum Dei dicit, nec Patris nec Filii 
separat potestatem; quia et paternum et Filii regnum uno Dei nomine comprehendit, 
sicut habes: Cum videritis Abraham, Isaac, et Jacob, et omnes prophetas 
in regno Dei. An negamus in regno Filii prophetas esse, cum et latroni 
dicenti: Memento mei, cum veneris in regnum tuum; responderit Dominus: 
Amen dico tibi, hodie mecum eris in paradiso? Aut quid est esse in 
regno Dei, nisi aeternam nescire mortem? Qui autem nesciunt aeternam mortem, 
vident Filium hominis venientem in regnum suum.
          

            100.
            Quomodo ergo potest non in potestate habere
-----------------------------------------------------------
quod donat dicens: Tibi dabo claves regni coelorum? Et videto distantiam. 
Servus 515 aperit, Dominus largitur: iste per se, ille per Christum: famulus 
claves accipit, Dominus ordinat potestates: aliud jus donantis, aliud dispensantis 
obsequium est.
          

            101.
            Accipe adhuc unum regnum, unum imperium esse Patris et Filii. 
Habes ad Timotheum: Paulus apostolus Jesu Christi secundum imperium Dei 
Salvatoris nostri, et Christi Jesu spei nostrae. Unum igitur Patris 
et Filii regnum evidenter est declaratum, sicut et apostolus Paulus asseruit 
dicens: Hoc enim scitote quod omnis impudicus, aut immundus, aut avarus, 
quod est idololatria, non habet haereditatem in regno Christi et Dei (Ephes.
-----------------------------------------------------------
V, 5). Ergo unum regnum, et una divinitas.
          

            102.
            Unam divinitatem lex probavit, quae dicit unum Deum. Probavit 
et Apostolus,
-----------------------------------------------------------
dicendo de Christo: In quo habitat omnis plenitudo divinitatis corporaliter. 
Si enim juxta Apostolum plenitudo omnis corporaliter divinitatis in Christo 
est, aut unius divinitatis Patrem et Filium fatebuntur: aut si Patris et 
Filii divinitatem cupiunt separare, cum omnem plenitudinem divinitatis 
corporaliter Filius habeat; quid est quod existimant amplius reservandum, 
cum amplius nihil sit plenitudine perfectionis? Ergo una divinitas.
          
        


          CAPUT XIII.
Filio majestatem suam esse, ac paternae aequalem: cujus socii non sint 
angeli, sed spectatores.

            103.
             Imaginem autem unam, et similitudinem unam 
supra diximus (Lib. 1, cap.
-----------------------------------------------------------
7), superest ut unius quoque majestatis Patrem Filiumque doceamus. Nec 
longe aberit; cum enim ipse dixerit de se Filius: Cum venerit Filius hominis 
in majestate sua, et omnes angeli cum eo, tunc sedebit super sedem majestatis 
suae. Ecce Filii expressa majestas est: quid ei deest, cujus increatam 
majestatem negare non possunt? Est ergo Filii majestas.
          

            104.
            Accipiant nunc, ut dubitare non possint, quod Patris et Filii 
una majestas sit; ipse enim Dominus dixit: Nam qui me erubuerit et meos 
sermones, hunc Filius hominis erubescet; cum venerit in majestate sua, 
et Patris, et sanctorum angelorum. Quid est: Et sanctorum angelorum, 
nisi quia honorantur et servi dignitate domini sui?
-----------------------------------------------------------

          

            105.
            Dignitatem ergo suam ad Filium et Patrem retulit; non ut angeli 
habeant cum Patre et Filio aequale consortium, sed ut praeeminentem gloriam 
Dei cernant. Neque enim suam majestatem angeli habent, sicut lectum est 
de Filio: Cum sederit in sede majestatis suae; sed assistunt, ut Patris 
et Filii gloriam videant, quibus aut possunt aut merentur aspectibus.
          

            106.
            Denique ipsa se explanant verba divina, ut intelligas illam 
gloriam Patris et Filii cum 516 angeli non esse communem; sic enim habes: 
Cum autem venerit Filius hominis in majestate sua, et omnes angelis cum 
eo. Et ut doceret unam majestatem et unam gloriam esse Patris et suam, 
ipse in alio libro ait: Et Filius hominis confundet eum, cum
-----------------------------------------------------------
venerit in gloria Patris sui cum angelis sanctis. Illi in obsequio, 
hic in gloria: illi in comitatu, hic in suggestu: illi stant, hic sedet; 
ut
-----------------------------------------------------------
verbo tamen usus utamur humani, hic judicat, hi ministrant.
          

            107.
            Divinam autem non praemisit majestatem Patris, et subdidit 
suam et angelorum; ne de superioribus ad inferiora fecisse gradum quemdam 
et ordinem videretur. Sed quia Pater inferior videri non poterat, praemisit 
majestatem suam, et addidit Patris et angelorum; ne se medium inter Patrem 
et angelos nominando, aut ab angelis ad Patrem per sui quoque incrementa 
fecisse quemdam videretur ascensum, aut a Patre rursus ad angelos per ordinem 
cum sui etiam diminutione crederetur fecisse descensum. Nam nos qui unam 
divinitatem Patris et Filii confitemur, diversum, ut Ariani, ordinem non 
putamus.
          
        


          CAPUT XIV.


-----------------------------------------------------------

Unius substantiae cum Patre Filium esse; hanc autem etiam secundum divinitatem 
sumi debere in multis Scripturarum testimoniis, tametsi in aliis nonnullis 
hoc verbum aut de possessionibus aut de incarnatione intelligatur.

            108.
            De substantia autem, Imperator auguste, quid loquar unius Filium 
cum Patre esse substantiae; cum imaginem Paternae substantiae Filium legerimus; 
ut in nullo secundum divinitatem a Patre intelligas discrepare?
          

            109.
            Juxta hanc imaginem dixit: Omnia quae Pater habet, mea sunt. 
Ergo nec substantiam in Deo possumus denegare; neque enim
-----------------------------------------------------------
insubstantivus est, qui aliis dedit habere substantiam: licet alia sit 
substantia Dei, alia creaturae. Nec posset insubstantivus Filius Dei esse, 
per quem cuncta subsistunt.
          

            110.
            Et ideo ait: Non est occultatum os meum quod fecisti in abscondito, 
et substantia mea in inferioribus terrae. Virtuti enim et divinitati 
ea, quae ante constitutionem mundi, vel imperspicabili majestate sunt gesta, 
abscondita esse non poterant. Legimus ergo substantiam.
          

            111.
            Sed dices de incarnatione dictam esse substantiam. Interim 
nomen substantiae lectum probavi, et lectum non pro patrimoniis, ut dicitis. 
Jam, si placet, accipiamus secundum mysterium in inferioribus Christi fuisse 
substantiam. Etenim ut defunctorum
-----------------------------------------------------------
animas in sui corporis anima liberaret, vincula mortis solveret, peccata 
donaret, operatus est in inferno. 517
          

            112.
            Et tamen quid obstat quominus illam
-----------------------------------------------------------
divinam intelligas esse substantiam, cum Deus ita ubique sit, ut ei dictum 
sit: Si ascendero in coelum, tu illic es: si descendero ad infernum, ades.
          

            113.
            Denique ad substantiam divinam derivandum esse intellectum 
sequentibus declaravit dicens: Inoperatum meum viderunt oculi tui; 
eo quod non operis factura sit Filius, sed Verbum genitum potestatis aeternae: 
ἀκατέργαστον enim dixit, hoc est, inoperatum atque increatum Verbum sine 
alicujus creaturae testimonio ex Patre natum: et tamen abundamus aliis 
substantiae testimoniis. Sit ista hoc loco substantia corporalis, dummodo 
non opus Dei Filium, sed inoperatam ejus divinitatem et ipse fatearis.
          

            114.
            Scio autem aliquos dicere inoperatum esse
-----------------------------------------------------------
etiam incarnationis mysterium, quod non sit virilis copulae usus operatus; 
quia partus est Virginis. Si ergo plerique hoc loco nec Mariae partus opus 
esse dixerunt, tu, Ariane, opus putas esse Dei Verbum?
          

            115.
            Aut hic tantum substantiam legimus? Nonne et alibi dixit: Portae 
civitatum effractae sunt, montes ceciderunt, et revelata est substantia? 
Numquid hic quoque creatura signatur? Solent enim aliqui dicere pecuniariam 
esse substantiam. Ergo si ad hunc sensum refers, ideo occiderunt montes, 
ut pecuniarium patrimonium cerneretur.
          

            116.
            Sed meminerimus qui montes ceciderunt, illi utique de quibus 
dictum est: Si habueritis fidem sicut granum sinapis, dicetis huic monti: 
Tollere, et jactare in mare. Montes ergo sunt
-----------------------------------------------------------
altitudines se extollentes.
          

            117.
            Denique in Graeco, regna ceciderunt, habetur. Quae regna, nisi 
satanae, de quo dixit Dominus: Quomodo stabit regnum ipsius? Ipsos 
ergo legimus montes, quae regna sunt diaboli. Ideoque istis cadentibus 
regnis de corde fidelium, revelatum est paternae Dei Filium Christum esse 
substantiae. Qui sunt etiam illi ipsi montes aerei, de quorum medio quatuor 
currus procedunt?
          

            118.
            Advertimus altitudinem illam extollentem se adversus scientiam 
Dei verbo Domini corruisse; cum diceret Dei Filius: Obmulesce, et exi, 
immunde spiritus.
          

            119.
            Isti ergo ceciderunt montes, et revelatum
-----------------------------------------------------------
est quod esset in Christo divina substantia, dicentibus iis, qui viderant: 
Vere Filius Dei est; non enim humana, sed divina potestate daemoniis 
imperabat. Jeremias quoque dicit: Super
-----------------------------------------------------------
montes accipite luctum, et super semitas desertas planctum, quia defecerunt; 
eo quod non sint homines, non acceperunt vocem substantiae: a volatilibus 
usque ad jumenta expaverunt et defecerunt.
          

            120.
            Nec praeteriit etiam alibi, cum fragilitates exponeret conditionis 
humanae, ut susceptam a se 518 infirmitatem carnis, et affectum nostrae 
mentis ostenderet, dixisse Dominum per Prophetam: Memento, Domine, quae 
est substantia mea; quia in natura fragilitatis humanae Dei Filius 
loquebatur.
          

            121.
            De quo supra, ut incarnationis mysteria revelaret, ait: Tu 
vero repulisti, Domine, et pro nihilo habuisti: dispulisti Christum tuum, 
evertisti testamentum servi tui, profanasti in terra sanctitatem ejus
-----------------------------------------------------------
. In quo utique servum dixit, nisi in carne, quia non rapinam arbitratus 
est esse se aequalem Deo, sed semetipsum exinanivit formam servi accipiens, 
in similitudinem hominum factus, et specie inventus ut homo? Mea ergo 
susceptione servus, sua Dominus potestate.
          

            122.
            Quid illud quod habes? Quoniam quis stetit in substantia Domini; 
et alibi: Et si stetissent in substantia mea, et audissent verba mea, et 
si docuissent plebem meam; avertissem eos a nequitiis et adinventionibus 
suis.
          
        


          CAPUT XV.
Cum Filium Patri ἑτεροούσιον Ariani dicant, eos in Deo substantiam aperte 
agnoscere: nec ob aliud
-----------------------------------------------------------
hanc vocem defugere, nisi quod illum verum Dei Filium fateri nolint, ut 
significavit Eusebius Nicomediensis. Recte igitur constitutum a Nicaenis 
PP. verbum ὁμοούσιον, utpote haeresi oppositum et in Scriptura firmatum; 
proindeque neglectis, quae isti fingunt de Sabellianis, retinendum.

            123.
            Quomodo negant Dei esse substantiam? Quomodo verbum substantiae, 
quod creberrimum in Scripturis est, putant esse vitandum; cum ipsi ex
-----------------------------------------------------------
alia substantia, hoc est, ἑτεροούσιον dicendo Filium, substantiam tamen 
in Deo esse non abnuant?
          

            124.
            Non igitur verbum, sed vim verbi fugiunt; quia nolunt verum 
esse Dei Filium. Nam licet humano verbo non possit divinae generationis 
series comprehendi; tamen judicarunt Patres fidem suam tali proprie contra 
ἑτεροούσιον sermone signandam, auctoritatem secuti prophetae, qui ait: 
Quis stetit in substantia Domini, et vidit Verbum ejus? Secundum impietatem 
igitur suam positum substantiae verbum recipiunt Ariani, secundum pietatem 
autem fidelium comprobatum repudiant et refutant.
          

            125.
            Nam quid est aliud, cur ὁμοούσιον Patri nolint Filium dici, 
nisi quia nolunt verum Dei Filium confiteri? sicut auctor ipsorum Eusebius 
Nicomediensis
-----------------------------------------------------------
epistola sua prodidit scribens: Si verum, inquit, Dei Filium et increatum 
dicimus, ὁμοούσιον cum Patre incipimus confiteri. Haec cum lecta esset 
epistola in concilio Nicaeno, hoc verbum in tractatu Fidei posuerunt Patres, 
quia id viderunt adversariis esse formidini; ut tamquam evaginato ab ipsis 
gladio ipsorum nefandae caput haereseos amputarent. 519
          

            126.
            Frustra autem verbum istud propter Sabellianos declinare sedicunt, 
et in eo suam imperitiam produnt; ὁμοούσιον enim aliud alii, non ipsum 
est sibi. Recte ergo ὁμοούσιον Patri Filium dicimus, quia verbo eo et personarum 
distinctio et naturae unitas significatur.
          

            127.
            An negare possunt οὑσίαν lectam, cum et panem ἐπιούσιον Dominus 
dixerit; et
-----------------------------------------------------------
Moyses scripserit: ὑμεῖς ἔσεσθέ μοι λαὸς περιούσιος? Aut quid est 
οὐσία, vel unde dicta, nisi οὖσα ἀεί, quod semper maneat? Qui enim est, 
et est semper, Deus est; et ideo manens semper ουσία dicitur divina substantia. 
Propterea ἐπιούσιος panis, quod ex Verbi substantia substantiam virtutis 
manentis cordi et animae subministret; scriptum est enim: Et panis confirmat 
cor hominis.
          

            128.
            Servemus igitur praecepta majorum, nec haereditaria
-----------------------------------------------------------
signacula ausi rudis temeritate violemus. Librum signatum illum propheti 
cum non Seniores, non Potestates, non Angeli, non Archangeli aperire ausi 
sunt: soli Christo explanandi ejus praerogativa est servata. Librum sacerdotalem 
quis nostrum resignare audeat, signatum a confessoribus, et multorum jam 
martyrio consecratum? Quem qui resignare coacti sunt, postea tamen damnata 
fraude, signarunt: qui violare non ausi sunt, confessores et martyres exstiterunt. 
Quomodo fidem eorum possumus denegare, quorum victoriam praedicamus?
          
        


          CAPUT XVI.
Ut Catholici contra fraudes Arianorum praemuniantur, subdolas quasdam eorum 
confessiones exponit: nec sufficere quod Filium nonnumquam Deum vocitent,
-----------------------------------------------------------
nisi eum admittant Patri aequalem, collectis argumentis probat.

            129.
            Nemo metuat, nemo formidet: plus confert fidelibus, qui minatur. 
Venenatae sunt blanditiae perfidorum, tunc cavendae cum id quod negant, 
praedicare se simulant. Sic decepti sunt et ante, qui facile crediderunt; 
ut ibi perfidiae laqueos inciderent, ubi fidem esse credebant.
          

            130.
            Qui dicit, inquiunt, Christum creaturam secundum caeteras creaturas, 
anathema sit. Audierunt simplices, et crediderunt: Innocens enim, sicut 
scriptum est, credit omni verbo. Audierunt ergo, et crediderunt, primo 
decepti sono; ac velut aves intenti ad escam fidei, extentum sibi laqueum
-----------------------------------------------------------
non caverunt. Ita dum fidem sequuntur, hamum nefandae fraudis attrectaverunt. 
Et ideo: Estote, inquit, astuti sicut serpentes, et simplices sicut columbae; 
praemittitur astutia, ut sit tuta simplicitas. 520
          

            131.
            Sunt enim serpentes Evangelici, qui exuunt veterem usum, ut 
induant novos mores, sicut scriptum est: Exspoliantes veterem hominem cum 
actibus ejus, et induentes novum secundum imaginem ejus, qui creavit eum. 
Discamus ergo depositis vetusti hominis exuviis, Evangelicorum serpentium 
vias; ut more serpentium servare caput, fraudem cavere noscamus.
          

            132.
            Satis fuerat dicere: Qui dicit creaturam Christum, anathema 
sit. Cur bono confessionis, Ariane,
-----------------------------------------------------------
venena permisces, ut totum corpus contamines? Addendo enim: Secundum caeteras 
creaturas, non creaturam Christum negas, sed creaturam dicis esse dissimilem; 
creaturam enim dicis, etsi praestantiorem caeteris asseras creaturis. Denique 
Arius hujus impietatis magister Dei Filium creaturam dixit esse perfectam, 
sed non sicut caeteras creaturas. Videtis
-----------------------------------------------------------
igitur haereditario patris vestri vos usos esse sermone? Sat est creaturam 
negare, quid opus fuit addere: Sed non sicut caeteras creaturas? Recide 
quod putruit, ne serpat contagio: venenum habet; mortem affert.
          

            133.
            Deinde dicis interdum Deum Christum: sed ita dic Deum verum, 
ut plenitudinem ei paternae divinitatis assignes; sunt enim qui dicuntur 
dii sive in coelo, sive in terra. Non ergo perfunctorie nuncupandus Deus, 
sed ita ut eamdem divinitatem praedices in Filio, quam Pater habet, sicut 
scriptum est, Sicut enim Pater vitam habet in semetipso, sic dedit et Filio 
vitam habere in semetipso. Dedit utique quasi Filio per generationem, 
non quasi inopi per gratiam.
-----------------------------------------------------------

          

            134.
            Et potestatem dedit ei judicium facere, quia Filius hominis 
est. Vide quid addidit, ne tu calumnieris ex verbo. Filium hominis legis, 
et accipientem arguis? Nega ergo Deum, si non omnia Filio quae Dei sunt, 
deferuntur; cum enim dixerit: Omnia quae Pater habet, mea sunt; cur 
tu non omnia quae divinae naturae sunt, etiam in Filio confiteris? Nam 
qui dicit: Omnia quae Pater habet, mea sunt; quid excipit quod non habet?
          

            135.
            Quid est quod ἐμφατικῶς, quam fideli magis sermone commemores, 
quod mortuos suscitaverit, maria pedes transmiserit, infirmitates hominum 
curaverit? Haec enim etiam servulis suis praestitit. Plus ista miror in 
hominibus, quod tantam eis dederit potestatem. Aliquid de Christo audire 
desidero, quod
-----------------------------------------------------------
speciale sit Christi, quod cum iis quae creata sunt, non possit esse commune; 
quia genitus, quia unicus est Dei Filius, quia Deus verus ex Deo vero, 
quia ad dexteram Patris sedet.
          

            136.
            Ubicumque lego consessum Patris et Filii, 521 semper ad dexteram 
Filius sedet. Numquid melior Filius Patre? Non hoc dicimus: sed quem charitas 
Dei honorat, humana iniquitas derogat. Scivit Pater serendas esse de Filio 
quaestiones, praebuit nobis quod sequeremur, pietatis exemplum, ne Filio 
derogemus.
          
        


          CAPUT XVII.
Objectioni quae hic nasci poterat, occurrens, cur Dominus Stephano stare 
visus sit, explicat: et ex hujus ad Filium precibus ejusdem ac Patris aequalitate 
confirmata, librum terminat.

            137.

-----------------------------------------------------------
Uno tantum loco stantem ad dexteram Dei Jesum Stephanus vidisse se dixit. 
Et hoc disce, ne quam hinc moveas quaestionem. Cur enim ubique ad dexteram 
sedere ostenditur, uno legitur in loco stare? Sedet quasi judex vivorum 
et mortuorum: stat quasi advocatus suorum. Stabat ergo quasi sacerdos, 
quando Patri hostiam boni martyris
-----------------------------------------------------------
offerebat: stabat quasi bono luctatori bravium tanti praesul certaminis 
redditurus.
          

            138.
            Accipe et tu spiritum Dei, ut ista distinguas, sicut accepit 
et Stephanus; et dicas sicut dixit et martyr: Ecce video coelos apertos, 
et Filium hominis stantem ad dexteram Dei. Qui coelos apertos habet, Jesum 
ad dexteram Dei cernit: qui clausos oculos habet mentis, Jesum ad dexteram 
Dei non videt. Confiteamur ergo Jesum ad dexteram, ut coelum et nobis aperiatur. 
Claudunt sibi coelum, qui aliter confitentur. 522
          

            139.
            Quod si qui objiciunt quod Filius stabat, ostendant hoc loco 
quod Pater sedebat. Nam licet Filium hominis stare dixerit; tamen hoc loco 
nec Patrem sedere commemoravit.
          

            140.

-----------------------------------------------------------
Ut autem evidentius cognosceretur nulla esse stantis injuria, sed potestas, 
Filium Stephanus obsecrabat, ut se amplius commendaret Patri, dicens: Domine 
Jesu, recipe spiritum meum. Et ut eamdem Patris et Filii potestatem 
esse ostenderet, repetivit dicens: Domine, ne statuas illis hoc peccatum
-----------------------------------------------------------
. Hoc Dominus in passione propria quasi Filius hominis Patri dicit: 
hoc et Stephanus Filium Dei in suo martyrio deprecatur. Cum eadem gratia 
a Patre Filioque deposcitur, eadem potentia declaratur.
          

            141.
            Aut si volunt Stephanum Patri dixisse, videant quid propria 
testificatione significent. Licet nos ista non moveant, advertant tamen 
qui totum in littera constituunt et in ordine, quod Filius prius sit rogatus. 
Nos autem et secundum eorum interpretationem ostendimus unitatem Paternae 
majestatis et Filii; nam cum Pater rogatur et Filius, aequalitas precationis 
operationis indicat unitatem. Si autem illis non placet Filio dictum, Domine, 
videmus quod etiam Dominum eum negare conantur.
-----------------------------------------------------------

          

            142.
            Sed jam quia martyris tanti corona processit studia certaminis 
relaxemus, ferias hodierni sermonis habeamus. Prosequamur sanctum martyrem 
laudibus, sicut post magna decebat certamina, vulneribus quidem adversarii 
cruentatum, sed Christi praemiis coronatum.
          
        
      


        LIBER QUARTUS.


------------------------------------------------------------


          521 


          CAPUT PRIMUM.


-----------------------------------------------------------

Haud mirum esse quod homines in Christi cognitione erraverint, sed quod 
Scripturae non obtemperaverint: illum quoque nec ab angelis nisi revelatione 
fuisse cognitum, sicut nec ab ipso Praecursore. Ejusdem Christi in coelum
-----------------------------------------------------------
ascendentis triumphus qualis, et raptu prophetarum quorumdam quanto praestantior? 
Tum descripto angelorum hac de re colloquio, contra Arianos Filius omnipotens 
esse ostenditur.
          
              1.
            Consideranti mihi, Imperator auguste, qua ratione sic erraverit 
genus hominum, ut de Dei Filio plerique, vae mihi, diversa sequerentur; 
nequaquam satis mirum videtur quia erravit humana scientia de supernis, 
sed quod Scripturis non detulit obedientiam.
          

            2.
            Quid enim mirum, si mysterium Dei Patris et Domini Jesu Christi, 
in quo sunt omnes thesauri sapientiae et scientiae absconditi, per 
sapientiam mundi non potuerunt homines comprehendere, quod nec angeli cognoscere, 
nisi ex revelatione,
-----------------------------------------------------------
potuerunt? 522
          

            3.
            Quis enim potuit opinione magis quam fide sequi Dominum Jesum, 
nunc de coeli altissimis inferna penetrantem, nunc ab inferis ad coelestia 
resurgentem: subito exinanitum, ut habitaret in nobis; nec
-----------------------------------------------------------
umquam imminutum, cum semper Filius in Patre, et in Filio Pater esset?
          

            4.
            Dubitavit in eo ipse Praenuntius, licet per Synagogae typum, 
dubitavit ipse ante Domini faciem destinatus. Denique missis discipulis, 
interrogat: Tu
-----------------------------------------------------------
es qui venturus es, an alium exspectamus?
          

            5.
            Obstupuerunt et angeli coeleste mysterium. Unde cum resurgeret 
Dominus, atque illum quem dudum secundum carnem angustus sepulcri locus 
texerat, resurgentem ab inferis coeli alta sustinere non possent, haeserunt 
etiam coelestia opinionis incerto.
          

            6.
            Veniebat enim novis victor redimitus exuviis, Dominus in templo 
sancto suo; praeibant angeli et archangeli, mirantes spolium ex morte quaesitum: 
et quamvis scirent nihil Deo accedere ex carne potuisse, quia infra Deum 
523 omnia sunt, tamen tropaea crucis, cujus principium super humeros ejus, 
et triumphatoris aeterni manubias intuentes, quasi eum quem emiserant coeli 
portae, capere non possent; licet numquam ejus capiant majestatem, majorem
-----------------------------------------------------------
viam quaerebant aliquam revertenti: adeo nihil exinanitus amiserat!
          

            7.
            Debuit tamen novo victori novum iter parari; semper enim victor 
tamquam major et praecelsior est: sed quia aeternae sunt justitiae portae, 
eaedemque
-----------------------------------------------------------
novi et veteris Testamenti, quibus coelum aperitur, non mutantur utique, 
sed elevantur; quia non unus homo, sed totus in omnium redemptore mundus 
intrabat.
          

            8.
            Translatus erat Enoch: sed non est 
servus supra Dominum. Nullus enim ascendit in coelum, nisi qui descendit 
de coelo. Nam et Moysen, licet corpus ejus non apparuerit in terris, 
nusquam tamen in gloria coelesti legimus, nisi posteaquam Dominus resurrectionis 
suae pignore vincula solvit inferni, et piorum animas elevavit. Translatas 
ergo Enoch, raptus Elias; ambo famuli, ambo cum corpore: sed non post resurrectionem, 
non cum manubiis mortis, et triumpho crucis viderant illos angeli.
-----------------------------------------------------------

          

            9.
            Et ideo Dominum omnium primum ac solum de morte triumphantem 
venire cernentes, tolli portas principibus imperabant, cum admiratione 
dicentes: Tollite portas, principes, vestri; et elevamini, portae aeternales: 
et introibit rex gloriae.
          

            10.
            Erant tamen adhuc et in coelestibus qui stuperent, qui admirarentur 
novam pompam, novam gloriam; et ideo requirebant: Quis est iste rex gloriae? 
Sed quia et angeli processus habent scientiae, et capacitatem profectus, 
habent utique discretionem virtutis, atque prudentiae: solus enim sine 
processu Deus; quia in omni perfectione semper aeternus est.
          

            11.
            Dicebant alii, illi utique qui adfuerant resurgenti, illi qui 
viderant vel jam cognoverant: Dominus
-----------------------------------------------------------
fortis et potens, Dominus potens in praelio.
          

            12.
            Iterum multitudo Angelorum triumphali agmine praecinebant: 
Tollite portas, principes, vestri; et elevamini, portae aeternales: et 
introibit rex gloriae.
          

            13.
            Rursus alii stupentes dicebant: Quis est iste rex gloriae? 
Vidimus eum non habentem speciem neque decorem: si ergo ipse non est, 
Quis est iste rex gloriae?
          

            14.
            Respondetur a scientibus: Dominus virtutum, ipse est rex gloriae. 
Ergo Dominus virtutum ipse est Filius. Et quomodo infirmum Ariani dicunt, 
quem Dominum virtutum, sicut et Patrem, credimus? Quomodo Ariani discretionem 
faciunt potestatis, cum Dominum sabaoth Patrem, Dominum sabaoth Filium 
legerimus? 524 Nam et hic sic positum plerique
-----------------------------------------------------------
codices habent, quod Dominus sabaoth ipse sit rex gloriae: sabaoth autem 
interpretes alicubi Dominum virtutum, alicubi regem, alicubi omnipotentem 
interpretati sunt. Ergo quoniam qui ascendit
-----------------------------------------------------------
Filius est: qui ascendit autem, Dominus est sabaoth; omnipotens utique 
Dei Filius est.
          
        


          CAPUT II.
In coelum sine fide ascensurum neminem, vel si quis ascenderit, ejiciendum: 
illam itaque sedulo conservari debere. Esse etiam in nobis coelos, quorum 
portae aperiendae, ac per Christi divinitatis confessionem elevandae sunt. 
Has ab Arianis non elevari, nec ab iis qui requirunt Filium inter terrena; 
proindeque illos cum Magdalena remittendos ad Apostolos, in quos portae 
inferi non praevalebunt. Colligitur ex dictis a servo Domini dignitati 
non derogandum.

            14.
            Quid igitur agemus? Quomodo ascendemus ad coelum? Sunt illic 
dispositae potestates, ordinati
-----------------------------------------------------------
principes, qui coeli januas servant, qui ascendentem interrogant: quis 
me admittet, nisi omnipotentem annuntiem Christum? Clausae sunt portae, 
non cuicumque aperiuntur: non quicumque vult, nisi qui fideliter credit, 
ingredietur. Custoditur aula imperialis.
          

            15.
            Sed esto, indignus obrepserit, latuerit principes portarum 
coelestium, discubuerit in coena Domini; ingressus Dominus convivii, videns 
non indutum nuptiale fidei vestimentum, projiciet eum in tenebras exteriores, 
ubi sit fletus et stridor dentium, si fidem pacemque non servet.
          

            16.
            Servemus igitur nuptiale quod accepimus vestimentum, nec Christo 
propria denegemus, quem
-----------------------------------------------------------
omnipotentem annuntiant angeli, prophetae significant, apostoli testificantur, 
sicut jam supra ostendimus.
          

            17.
            Et fortasse non de istius tantummodo coeli portis propheta 
dixerit quod praeteribit; et alios enim coelos Dei Verbum penetrat, de 
quibus dictum est: Habemus enim sacerdotem magnum, principem sacerdotum, 
qui pertransivit coelos, Jesum Filium Dei. Qui sunt isti coeli, nisi 
et hi de quibus dicit Propheta: Coeli enarrant gloriam Dei?
          

            18.
            Stat enim Christus ad januam mentis tuae, audi cum dicentem: 
Ecce sto ad januam, et pulso; si quis mihi aperuerit, ingrediar ad illum; 
et coenabo cum eo, et ipse mecum. Et Ecclesia de
-----------------------------------------------------------
eo dicit: Vox fratris mei pulsat ad januam.
          

            19.
            Stat ergo, et non solus stat; sed praecedunt eum angeli, qui 
dicunt: Tollite portas, principes, vestri. Quas portas? Illas utique 
de
-----------------------------------------------------------
quibus et alibi dicit: Aperite mihi portas justitiae. Aperi ergo Christo 
portas tuas, ut ingrediatur in te: aperi portas justitiae, aperi portas 
525 pudicitiae, aperi portas fortitudinis atque sapientiae.
          

            20.
            Crede angelis dicentibus: Et clevamini portae aeternales, et 
introibit rex gloriae, Dominus sabaoth. Porta tua vocis fidelis canora 
confessio est: porta tua ostium verbi est, quam sibi Apostolus optat aperiri, 
dicens: Ut aperiatur mihi ostium verbi ad eloquendum mysterium Christi.
          

            21.
            Aperiatur igitur Christo porta tua, nec solum aperiatur, sed 
etiam elevetur; si tamen aeternalis, est, non caduca; scriptum est enim: 
Et elevamini
-----------------------------------------------------------
portae aeternales. Elevatum est super limen Esaiae, quando Seraphim labia 
ejus tetigit, et vidit regem Dominum sabaoth.
          

            22.
            Tuae ergo portae elevabuntur, si sempiternum, si omnipotentem, 
si inaestimabilem, si incomprehensibilem, si eum qui et praeterita omnia 
et futura noverit, Filium Dei credas. Quod si praefinitae potestatis et 
scientiae, subjectumque opinaris, non elevas portas aeternales.
          

            23.
            Eleventur ergo portae tuae, ut non Ariano sensu parvulus, non 
pusillus, non subditus ad te Christus introeat; sed intret in Dei forma, 
intret cum Patre, intret talis, qualis est et coelum et omnia supergressus, 
emittat tibi Spiritum sanctum. Expedit tibi ut credas quia ascendit, et 
sedet ad
-----------------------------------------------------------
dexteram Patris. Nam si eum inter creaturas et terrena impia cogitatione 
detineas, si non tibi abeat, non tibi ascendat, nec Paraclitus ad te veniet, 
sicut ipse dixit: Nam si ego non abiero, Paraclitus non veniet ad vos: 
si autem abiero, mittam illum ad vos.
          

            24.
            Quod si inter terrena eum requiras, sicut Maria Magdalene requirebat, 
cave ne et tibi dicat: Noli me tangere; nondum enim ascendi ad Patrem meum. 
Portae enim tuae angustae sunt, capere me non queunt: elevari non queunt, 
intrare non possum.
          

            25.
            Vade ergo ad fratres meos, hoc est, ad illas portas aeternales, 
quae cum Jesum viderint, elevantur. Aeternalis porta est Petrus, cui 
portae inferi
-----------------------------------------------------------
non praevalebunt. Aeternales portae Joannes et Jacobus, utpote filii 
tonitrui. Aeternales portae sunt Ecclesiae, ubi laudes Christi annuntiare 
Propheta desiderans, dicit: Ut annuntiem omnes laudationes tuas in portis 
filiae Sion.
          

            26.
            Grande ergo mysterium Christi, quod stupuerunt et angeli; et 
ideo venerari debes, et Domino famulus derogare non debes. Ignorare non 
licet; propterea enim descendit ut credas: si non credis,
-----------------------------------------------------------
non descendit tibi, non tibi passus est. Si non venissem, inquit, et locutus 
non fuissem his, peccatum non haberent: nunc autem excusationem non habent 
de peccato suo. Qui me odit, et Patrem meum odit. Quis igitur odit 
Christum, nisi qui derogat? Sicut enim amoris est deferre, ita odii est 
derogare. Qui odit, quaestiones movet; qui amat, reverentiam defert. 526
          
        


          CAPUT III.
Verba illa: Omnis viri caput Christus. . . . caput autem Christi Deus, 
primo in Arianos ipsos retorquet: deinde Christi tantum secundum naturam 
humanam considerati Deum caput esse ex alio Scripturae loco, quem objicere 
solebant iidem haeretici, probat: nec prudentius quoque oppositum ab ipsis
-----------------------------------------------------------
textum illum: Qui autem plantat, et qui rigat, unum sunt. Quibus explicatis, 
quo pacto Pater in Filio, et Filius in Patre, nec non in utroque fideles 
esse dicantur, aperitur.

            27.
             Itaque discutiamus eorum alias quaestiones. 
Scriptum est, inquiunt: Omnis viri caput Christus est, caput autem mulieris 
vir, caput autem Christi Deus. Qua in quaestione dicant mihi, velim, 
utrum conjungere, an dividere haec quatuor velint. Si enim conjungere, 
atque ita dicunt Deum caput esse Christi, sicut vir est mulieris caput, 
videte quid incidant. Nam si haec tamquam ex paribus sumpta est comparatio, 
et haec quatuor, id est, mulier, vir, Christus, et Deus, quasi ex unius 
atque ejusdem naturae similitudine comparantur, ergo
-----------------------------------------------------------
mulier et Deus unius incipient esse naturae.
          

            28.
            Quod si hoc displicet, quia sacrilegum est dicere, ut volunt 
dividant. Itaque si Christum apud Deum Patrem ita volunt esse, sicut est 
mulier apud virum; unius utique Christum et Deum dicunt esse substantiae, 
quoniam mulier et vir unius sunt in carne naturae: nam quod distat, 
in sexu est. Cum vero inter Christum et Patrem sexus non interveniat, quod 
unum inter Filium et Patrem in natura est, fatebuntur: quod diversum in 
sexu est, denegabunt.
          

            29.
            Placetne ista divisio? An mulierem, virum et Christum unius 
volunt esse substantiae, et Patrem separant? Raeccine igitur divisio placet? 
Si ita est, videte quid incidant. Aut enim non solum Arianos,
-----------------------------------------------------------
sed etiam Photinianos se necesse est confiteantur; quia Christum hominem 
tantum fatentur, quem humanae tantummodo naturae aestimant copulandum: 
aut vel invitos acquiescere par est nostrae sententiae, per quam id quod 
impie cogitarunt, pie religioseque defendimus; ut sit Christus quidem secundum 
generationem divinam Dei virtus, secundum assumptionem autem carnis, unius 
cum omnibus hominibus in carne substantiae: salva tamen incarnationis suae 
gloriae; quia veritatem suscepit, non imaginem carnis.
-----------------------------------------------------------

          

            30.
            Sit ergo juxta humanam conditionem caput Christi Deus; non 
enim dixit caput Christi Pater, sed caput Christi Deus; quia divinitas, 
ut pote creatrix, caput est creaturae. Et bene dixit: Caput Christi Deus; 
ut et divinitatem Christi significaret, et carnem, hoc est, incarnationem 
in Christi nomine: in Deo autem unitatem divinitatis, et magnitudinem potestatis.
          

            31.
            Eousque autem caput Christi Deus secundum incarnationem dictum 
est, ut et caput viri 527 Christus secundum incarnationem Verbi dictum 
sit. Quod alibi Apostolus evidenter exposuit dicens: Quoniam vir caput 
est mulieris, sicut et Christus caput Ecclesiae. Et in consequentibus 
addidit: Qui se tradidit pro ea. Secundum incarnationem
-----------------------------------------------------------
igitur caput viri Christus, quia secundum incarnationem facta traditio 
est.
          

            32.
            Est ergo caput Christi Deus; ubi servi, hoc est, hominis, non 
Dei, forma tractatur. Sed nihil praejudicat Dei Filio, si secundum carnis 
veritatem similis sit hominibus, qui in divinitate cum Patre unum est; 
non enim potestas hac interpretatione minuitur, sed misericordia praedicatur.
          

            33.
            Quis autem unam divinitatem Patris et Filii pie abneget; cum 
ipse Dominus consummaturus praecepta, discipulis suis dixerit: Ut sint 
unum, sicut et nos unum sumus? Pro testimonio enim fidei positum est, 
licet ab Arianis ad argumentum perfidiae derivetur. Etenim quoniam toties 
lectam negare non queunt unitatem, extenuare
-----------------------------------------------------------
conantur; ut talis videatur divinitatis unitas inter Patrem et Filium, 
qualis est inter homines unitas devotionis et fidei: licet etiam inter 
ipsos homines unitas naturae sit ex communitate naturae.
          

            34.
            Unde et illud apertissime solvitur, quod ad extenuationem Dominicae 
unitatis objicere consuerunt, quia scriptum est: Qui autem plantat, et 
qui rigat, unum sunt. Hoc Ariani, si saperent, non objicerent. Quomodo 
enim negare conantur quia Pater et Filius unum sunt, cum Paulus et Apollo 
et natura unum sint et fide? Sed tamen per omnia unum esse non possunt, 
quia nequeunt comparari humana divinis.
          

            35.
            Inseparabilis ergo Deus Pater Verbo, inseparabilis virtute, 
inseparabilis sapientia per divinae unitatem
-----------------------------------------------------------
substantiae; et est in Filio, sicut frequenter est scriptum: est vero non 
ut egentem sanctificans, nec ut vacuum implens; quia non vacua Dei virtus. 
Nec enim virtus virtute augetur; quia non duae virtutes,
-----------------------------------------------------------
sed una virtus: nec divinitas divinitatem accipit; quia non duae divinitates, 
sed una divinitas: nos autem per acceptam et inhabitantem in nobis virtutem 
unum erimus in Christo.
          

            36.
            Communis ergo littera, sed discrepans divina, humanaque substantia. 
Nos unum erimus, Pater et Filius unum sunt: nos secundum gratiam, Filius 
secundum substantiam. Alia autem per conjunctionem, alia per naturam unitas. 
Denique vide quid ante praemiserit: Ut omnes unum sint, sicut tu, Pater, 
in me, et ego in te.
          

            37.
            Considera ergo quia non dixit: Tu in nobis, et nos in te: sed 
tu in me, et ego in te; ut se a creaturis separaret. Et addidit: Et isti 
in nobis, ut etiam hic suam potentiam et Patris a nobis 528
-----------------------------------------------------------
secerneret, ut quod nos in Patre et Filio unum sumus, non naturae videatur 
esse, sed gratiae: quod autem Filius et Pater unum sunt, non hoc Filius 
accepisse per gratiam, sed naturaliter ut Filius possidere credatur.
          
        


          CAPUT IV.
Objectum ab haereticis locum illum: Non potest Filius facere a se quidquam, 
etc., primo e subsequentibus verbis exponit: deinde singulas integri textus 
voces expendens, eas Ariana interpretatione sumi sine impietate aut absurditate 
haudquaquam posse, potissimum creationis mundi et quorumdam Christi miraculorum 
exemplis docet.

            38.
             Aliud rursus objiciunt, asserentes
-----------------------------------------------------------
unam atque eamdem potestatem Filii et Patris esse non posse, quia ipse 
dixit: Amen, amen, dico vobis, non potest Filius facere a se quidquam, 
nisi quod viderit Patrem facientem. Itaque nihil ex se fecisse Filium 
dicunt, nec facere posse, nisi quod viderit facientem Patrem.
          

            39.
            O praescia sapientia infidelium argumentorum! quae subjecit 
quod solveret, quaestionem, addendo quod sequitur: Quia quaecumque ille 
fecerit, eadem et Filius facit similiter; hoc nempe sequitur. Cur 
ergo scriptum est: Eadem facit Filius, et non talia; nisi ut in Filio unitatem, 
non imitationem paterni operis aestimares?
          

            40.
            Sed tamen ut illorum quoque argumenta discutiamus, quaero ut 
respondeant, utrum videat Filius
-----------------------------------------------------------
opera Patris. Videt itaque, an non? Si videt, ergo et facit: si facit, 
desinant omnipotentem negare, quem omnia posse facere, quae Patrem facientem 
viderit, confitentur.
-----------------------------------------------------------

          

            41.
            Quid est autem, viderit? Corporaliumne aliquis usus oculorum 
est? Sed si hoc de Filio velint dicere, corporalis etiam in Patre usum 
operationis ostendent; ut facientem videat, quod ipse facturus est.
          

            42.
            Quid est autem: Non potest Filius facere a se quidquam? Hoc 
interrogemus, hoc consideremus. Est ergo aliquid impossibile Dei virtuti 
atque sapientiae? Hoc est enim Dei Filius, qui utique non alienam accepit 
fortitudinem, sed quemadmodum vita est, non aliena vivificatione subnixus, 
sed alios vivificans; quia ipse vita est: ita etiam sapientia est, non 
quasi insipiens accipiens sapientiam, sed qui de suo alios faciat esse 
sapientes: ita etiam virtus est, non quasi per infirmitatem consecutus 
incrementa
-----------------------------------------------------------
virtutis, sed ipse virtus, qui virtutem fortibus largiatur.
          

            43.
            Quomodo ergo virtus quasi cum jurisjurandi attestatione dicit: 
Amen, amen dico vobis, quod est: Fideliter, fideliter dico? Fideliter 
529 ergo dicis, Domine Jesu, et cum sacramenti quadam repetitione confirmas 
quod nihil facere potes, nisi quod facientem Patrem videris. Fecisti mundum, 
numquid alterum mundum Patrem tuus fecit, quem quasi ad exemplar acceperis? 
Ergo necesse est fateantur impii aut duos, aut certe multos esse mundos, 
quod philosophi asserunt; ut se etiam in hoc errore gentilitatis involvant. 
Aut si velint verum sequi, dicant sine exemplari te fecisse, quod feceris.
          

            44.
            Dic mihi, Domine, quando in mari Patrem
-----------------------------------------------------------
incarnatum videris ambulantem? Ego enim nescio, ego hoc de Patre credere 
sacrilegum puto, qui te solum carnem assumpsisse cognovi. Quando videris 
in nuptiis Patrem aquam in vina vertentem? Sed solum te unigenitum 
Filium legi ex Patre natum, solum te ex Spiritu sancto accepi et Virgine 
secundum incarnationis sacramenta generatum. Ergo ista, quae memoravimus 
a te gesta, non fecit Pater: sed sine exemplari paterni operis, ad redimendam 
tuo sanguine salutem
-----------------------------------------------------------
mundi, solus immaculatus ex alvo Virginis processisti.
          

            45.
            Ac ne forte incarnationis tantummodo putent sequestrandum esse 
mysterium (licet cum dicunt: Non potest Filius a se facere quidquam, 
nihil excipiant, ita ut et quidam impius dixerit: Nec culicem facere potest, 
tam temerario ausu, petulantique sermone majestatem supernae virtutis irridens), 
dic, Domine Jesu, quam terram sine te Pater fecerit? Coelum enim sine te 
non fecit, quia scriptum est: Verbo Domini coeli firmati sunt.
          

            46.
            Sed nec terram sine te fecit, quia scriptum est: Omnia per 
ipsum facta sunt, et sine ipso factum est nihil. Nam si aliquid sine 
te Deo
-----------------------------------------------------------
Verbo Pater fecit, non ergo omnia facta per Verbum, et evangelista mentitur. 
Quod si omnia facta per Verbum, et omnia per te coeperunt esse, quae non 
erant, utique quae non vidisti a Patre facta, a te ipse fecisti. Nisi forte 
philosophicas tibi ideas Platonica illa disputatione praestituunt, quas 
ab ipsis tamen philosophis scimus irrisas. Si autem ex te ipse fecisti, 
vana est assertio perfidorum, quae auctori omnium, cui suppetit ex se faciendi 
magisterium, tribuit discendi profectum.
          

            47.
            Quod si per te negant coelum esse factum, vel terram, considerent 
impii quo se suo furore praecipitent, cum scriptum sit: Dii qui non fecerunt 
coelum et terram, pereant. Peribit ergo, Ariane, qui quod perierat, 
et reperit et redemit?
-----------------------------------------------------------
Sed ad proposita revertamur. 530
          
        


          CAPUT V.
Caeptam objecti loci expositionem urgens, rationes quatuor quibus aliquid 
fieri non posse affirmamus, explicat, et earum primas tres in Christum 
non cadere, solutis quibusdam objectiunculis, demonstrat, et Filium propter 
solam potestatis cum Patre unitatem nihil a se facere posse deducit.

            48.
            Quomodo non potest Filius facere a se quidquam? Quaeramus quid 
sit quod facere non possit. Multae
-----------------------------------------------------------
sunt impossibilitatum differentiae. Est aliquid natura impossibile, et 
est aliquid quod est possibile per naturam, impossibile per infirmitatem. 
Est etiam tertium quod sit possibile per corporis et animi firmitatem, 
impossibile per imperitiam aut impotentiam. Est etiam quod per definitionem 
immutabilis propositi, et constantis perseverantiam voluntatis atque amicitiae 
fidem sit impossibile mutari.
          

            49.
            Sed haec ut evidentius possimus advertere, per exempla nobis 
disputatio dirigatur. Impossibile est ut avis sapientiae disciplinam aliquam 
assequatur aut artem: impossibile est et lapidem prodire quoquam; impossibile 
est enim lapidem moveri, nisi motu moveatur alterius: non potest ergo lapis 
per se ipsum moveri, et transire de loco. Non potest
-----------------------------------------------------------
etiam aquila humanis imbui disciplinis. Habes unam speciem, cui impossibilitatis 
causa natura est.
          

            50.
            Impossibile est et debili facere opera robusti; sed huic alia 
impossibilitatis causa est; quod enim facere potest per naturam, per infirmitatem 
non potest. Causa igitur huic quoque impossibilitati infirmitas. Alia ergo 
impossibilitatis haec species; quoniam a faciendi possibilitate, corporis 
infirmitate revocatur.
          

            51.
            Tertia quoque impossibilitatis est causa, qua etiamsi per naturam 
quis, et firmitatem corporis facere aliquid possit; non potest tamen facere 
per imperitiam vel impotentiam, ut aut indoctus, aut servus.
          

            52.
            Quis igitur harum, quas enumeravimus, impossibilitatum
-----------------------------------------------------------
causas, ut quartam interim sequestremus, Filio Dei existimas convenire? 
Numquid in sensibilis per naturam, et immobilis, sicut lapis? Lapis quidem 
est impiis in ruinam, fidelibus angularis. Sed non insensibilis, supra 
quem sensibilium populorum fideles aedificantur affectus. Non immobilis 
petra: Bibebant enim ex consequenti petra; petra autem erat Christus. 
Non ergo paternum opus per naturae distantiam impossibile Christo.
          

            53.
            Numquid forte per debilitatem impossibile ei aliquid existimamus? 
Sed non ille debilis, 531 qui aliorum debilitates imperiali sermone sanabat. 
An debilis videbatur, cum paralytico praecipiens: Tolle grabatum tuum, 
et ambula, sanitatis jam mandabat officium, cum adhuc ille remedium 
debilitatis oraret? Num debilis Dominus virtutum,
-----------------------------------------------------------
cum illuminaret caecos, inclinatos erigeret, 
votis nostris medicinae praecurreret effectus, orantes curaret, et fimbriae 
mundaret attactus?
          

            54.
            Nisi forte debilitatem illam, impii, putabatis, quando vulnera 
videbatis. Erant quidem illa corporis vulnera, sed non erat vulneris illius 
ulla debilitas, ex quo omnium vita profluebat. Unde et propheta dixit: 
Livore ejus nos sanati sumus. An qui
-----------------------------------------------------------
in vulnere debilis non erat, erat in majestate? Quomodo quaere. Cum daemoniis 
imperaret, et reis peccata dimitteret; an cum rogaret Patrem?
          

            55.
            Quo loco fortasse dicant: Quomodo Pater et Filius unum sunt, 
si Filius nunc imperat, nunc precatur? Et unum sunt, et imperat, et precatur: 
sed neque cum imperat, solus; nec cum precatur, infirmus. Solus non est, 
quia quaecumque Pater facit, eadem similiter et Filius facit: infirmus 
non est, quia etsi in carne infirmatus est propter peccata nostra, tamen 
illud nostrae erat in eo pacis eruditio, sicut scriptum est, non suae majestatis 
infirmitas.
          

            56.
            Denique ut scias quia secundum bominem rogat, divinitate imperat, 
habes in Evangelio quia Petro dixit: Rogavi pro te, ut non deficiat fides 
tua (Luc. XXII,
-----------------------------------------------------------
32). Eidem autem supra dicenti: Tu es Christus Filius Dei vivi, respondit: 
Tu es Petrus, et super hanc petram aedificabo Ecclesiam meam; et tibi dabo 
claves regni coelorum. Ergo cui propria auctoritate regnum dabat, 
hujus fidem firmare non poterat; quem cum petram dicit, firmamentum Ecclesiae 
indicavit? Quando igitur roget, quando imperet, considera. Rogat quando 
passurus ostenditur, imperat quando Filius Dei creditur.
          

            57.
            Duas igitur species impossibilitatis vacare jam cernimus, quod 
neque insensibilis, neque infirma potest esse Dei virtus. Numquid tertium 
profertis in medium, quod quasi imperitus sine magistro facere nihil possit, 
aut servus sine domino? Ergo mentitus es, Domine Jesu, qui te et magistrum, 
et dominum ipse dixisti; et fefellisti discipulos tuos, dicens: Vos
-----------------------------------------------------------
vocatis me magistrum et dominum, et bene dicitis; sum etenim. Sed 
non falleres, veritas, eos praesertim quos amicos vocasti.
          

            58.
            Tamen si ut imperitum te ab artifice secernunt, viderint ut 
tibi, hoc est, Dei sapientiae dicant peritiam defuisse; unitatem tamen 
substantiae inter te et Patrem separare non possunt. Artificem namque ab 
imperito imprudentia, non natura secernit: sed non in Patre artificium, 
neque in te insipientia; non est enim insipiens sapientia.
          

            59.
            Ergo si neque insensibilis in Filio natura, 532 neque debilitas, 
neque imperitia, neque servitus potest esse; considerent quod et per naturam 
et majestatem unum sit cum Patre Filius, et per operationem non discrepet 
a Patre virtus; cum omnia quae Pater fecerit,
-----------------------------------------------------------
eadem Filius faciat similiter: neque enim similiter potest quisquam facere 
idem opus, quod alius fecerit; nisi qui et inaequalitatem non habeat operationis, 
et naturae ejusdem habeat unitatem.
          

            60.
            Adhuc tamen requiro, quid sit quod non possit facere a se Filius, 
nisi viderit facientem Patrem; et insipienter aliqua de vilioribus 
exempla propono: Factus sum insipiens, vos me coegistis. Nam quid 
insipientius, quam de majestate Dei argumenta discutere, quae quaestiones
-----------------------------------------------------------
magis praestant, quam aedificationem Dei, quae est in fide? Sed argumentis 
argumenta respondeant: illis verba, nobis charitas, quae in Deo est, de 
corde puro et conscientia bona, et fide non ficta. Ergo ad infirmationem 
tam ineptae propositionis, non piget etiam ridicula derivare.
          

            61.
            Quomodo ergo videt Filius Patrem? Videt equus picturam, quam 
per naturam imitari non potest: non utique sic videt Filius. Videt parvulus 
viri opera majoris, sed imitari non potest: nec utique sic videt Dei Filius.
          

            62.
            Ergo si Filius per ejusdem cum Patre arcanum commune naturae 
invisibiliter et videre et facere potest, et per plenitudinem divinitatis 
quod voluerit exsequi: quid superest, nisi ut per unitatem inseparabilem
-----------------------------------------------------------
potestatis nihil credamus Filium facere, nisi quod viderit Patrem facientem; 
quia per incomparabilem charitatem nihil a se facit Filius; quoniam nihil 
vult, quod Pater nolit? Quod utique non infirmitatis, sed unitatis est.
          
        


          CAPUT VI.
Accedit ad quartam e rationibus supra memoratis; et Filium nihil facere 
quod non probetur a Patre, cum sit utriusque perfecta voluntatis atque 
potestatis unitas, liquido probans, nonnullas difficultates subinde tollit.

            63.
            Ergo nec contumax Filius, ut etiam de quarta propositione dicamus; 
nihil enim consiliarius Filius fecit, quod cum Patris non conveniat voluntate. 
Denique vidit Pater quae fecit Filius, et probavit quia bona valde. Sic 
enim habes in Genesi: Et dixit Deus:
-----------------------------------------------------------
Fiat lux, et facta est lux; et vidit Deus lucem, quia bona est.
          

            64.
            Numquid hic dixit Pater: Fiat talis lux, qualem ipse feci: 
aut fiat lux, quae ante non fuerat: aut Filius qualem faceret, interrogavit? 
Sed fecit, ut voluit, qualem Pater usque eo voluit, ut probaret. Ergo novum 
opus Filii est.
          

            65.
            Deinde si reprehenditur in Filio secundum interpretationes 
Arianorum quia quod viderit, fecit, qui utique secundum Scripturas quod 
non vidit, et fecit, et dedit esse quae non erant: quid dicunt de Patre, 
qui quod viderat 533 praedicavit, quasi ea quae facienda forent, non potuerit 
praevidere?
          

            66.
            Similiter ergo videt Filius Patris opus, sicut Pater opus Filii: 
nec quasi alienum laudat, sed quasi
-----------------------------------------------------------
proprium recognoscit: Quaecumque enim Pater fecerit, eadem Filius facit 
similiter; ut idem opus Patris Filiique sentires. Nihil ergo facit 
Filius,
-----------------------------------------------------------
nisi quod Pater probet, Pater laudet, Pater velit; quia ex Patre totus 
est: non ut creatura, quae multa committit, dum studio lapsuque peccati, 
voluntatem frequenter offendit auctoris. Nihil ergo Filius facit, nisi 
quod placeat Patri; quia una voluntas, una sententia est, una est vera 
charitas, unius operationis effectus.
          

            67.
            Denique ut scias charitatis esse quod non potest Filius a se 
facere quidquam, nisi quod viderit facientem Patrem, cum praemisisset: 
Quaecumque ille fecerit, eadem et Filius facit similiter, subjecit: Pater 
enim diligit Filium. Ergo quod dixit Scriptura quia non potest, ad inseparabilis 
et individuae charitatis retulit unitatem.
          

            68.
            Quod si naturaliter est, ut vere est, inseparabilis charitas; 
inseparabilis utique est etiam operatio
-----------------------------------------------------------
naturaliter: et impossibile ut opus Filii cum Patris non conveniat voluntate; 
quando id quod Filius operatur, operatur et Pater: et quod Pater operatur, 
operatur et Filius: et quod loquitur Filius, loquitur et Pater, sicut scriptum 
est: Pater meus qui in me manet, ipse loquitur; et opera quae ego 
facio, ipse facit. Nihil enim Pater sine virtute atque sapientia sua condidit; 
quia omnia in sapientia fecit, sicut scriptum est: Omnia in sapientia fecisti. 
Nihil etiam Deus Verbum sine Patre fecit.
          

            69.
            Non operatur sine Patre, non sine patria voluntate sacrosanctae 
illi se obtulit salutaris mundi totius hostia passioni, non sine patria 
voluntate mortuos suscitavit. Denique Lazarum
-----------------------------------------------------------
suscitaturus levavit oculos sursum, et dixit: Pater, gratias ago tibi, 
quia audisti me: et ego sciebam quia semper me audis: sed propter turbam 
quae circumstat, dixi; ut credant quia tu me misisti: ut quamvis ex 
personae hominis incarnati susceptione loqueretur, unitatem tamen paternae 
voluntatis et operationis exprimeret; quia Pater omnia audit, omnia videt 
quae vult Filius. Videt ergo et Pater facientem Filium, audit volentem. 
Denique non rogavit, et exauditum se esse dixit.
          

            70.
            Nec existimari potest quia non audit Pater, quod velit Filius: 
et ut scias quia semper auditur a Patre, non quasi servus, nec quasi propheta, 
sed quasi Filius: Et ego, inquit, sciebam quia semper me audis: sed propter 
turbam quae circumstat, dixi; ut
-----------------------------------------------------------
credant quia tu me misisti. 534
          

            71.
            Propter nos igitur gratias agit; ne eumdem Patrem, eumdemque 
Filium esse credamus,
-----------------------------------------------------------
cum idem opus Patris audimus et Filii. Nam ut cognosceres non quasi infirmum 
gratias egisse, sed quasi Dei Filium semper sibi divinam potentiam vindicare, 
clamavit: Lazare, veni foras. Imperantis utique vox ista est, non precantis.
          
        


          CAPUT VII.
Proposita doctrina hinc confirmatur, quod Filius sit Patris Verbum, non 
quale nostrum, sed vivum et operatorium; atque adeo non possit negari ejusdem 
cum Patre voluntatis, potestatis ac substantiae.

            72.
            Sed ut ad superiora redeamus, et proposita concludamus, facit 
quasi Verbum Filius voluntatem Patris. Verbum hoc nostrum utique prolativum 
est, syllabae sunt, sonus est; et tamen a sensu nostro,
-----------------------------------------------------------
et mente non discrepat, et quae interiori tenemus affectu, ea tamquam operantis 
Verbi testificatione signamus. Sed non sermo noster operatur, solum est 
Verbum Dei, quod nec prolativum est, nec quod ἐνδιάθετον dicunt; sed quod 
operatur, et vivit, et sanat.
          

            73.
            Vis scire quale Verbum? Audi dicentem: Vivum est enim Verbum 
Dei, et validum atque operatorium et acutum, et penetrabilius omni gladio 
acutissimo, penetrans usque ad divisionem animae et spiritus, artuumque 
et medullarum.
          

            74.
            Verbum igitur audis Dei Filium, et a patria voluntate et potestate 
secernis? Audis quia vivit, audis quia sanat: noli ergo nostro comparare 
verbo. Si enim verbum nostrum quae non obtutu viderit, non auditu audierit, 
loquitur; et loquitur tamen
-----------------------------------------------------------
cognita per quaedam naturae humanae interna mysteria: quomodo non impius, 
qui secundum divinitatem in Dei Verbo et obtutum quemdam corporeum exigit, 
et auditum: et putat quod non possit a se quidquam facere Filius, nisi 
quod Patrem facientem viderit; cum per unitatem, ut diximus, ejusdem substantiae, 
idem velle atque idem nolle et idem posse et in Patre sit et in Filio et 
in Spiritu sancto?
          

            75.
            Quod si homines plerumque sensuum qualitate discreti, tamen 
unius propositi intentione concordant; quid de Patre nos et Dei Filio congruit 
aestimare: cum id quod humana imitatur charitas, substantia divina possideat?
          

            76.
            Ponamus tamen, sicut ipsi volunt, quia quasi in exemplari, 
quod viderit Patrem facientem, Filius
-----------------------------------------------------------
faciat. Et hoc utique ejusdem substantiae est; nullus enim potest alterius 
imitationem operationis implere nisi qui ejusdem naturae habeat unitatem. 
535
          
        


          CAPUT VIII.


-----------------------------------------------------------

Haereticorum objectionem, qua Filium quod alium generare non possit, Patri 
negabant esse aequalem, primo in adversarios ipsos retorquet: deinde hominum 
ostendit exemplis quod quispiam generet aut secus, ad potentiam non pertinere; 
maxime cum alioqui ipsemet Pater minus potens dicendus esset. Inde colligit 
divina ex humanis non esse judicanda, sed standum Scripturae auctoritate. 
Postremo omnipotentiam vel Patri abjudicandam, vel adjudicandam Filio ubi 
demonstravit, ipsos si filios non genuerint, propriis servis qui sobolem 
procreaverint, minus potentes fore inducit, proindeque totam eorum disputationem 
ineptam esse.
 Illud ridiculum est, Imperator auguste, quod quidam hoc 
etiam ad inaequalitatem Dei Patris et Filii objiciendum usurpare consuerunt,
-----------------------------------------------------------
quod dicant omnipotentem Patrem esse, quod generavit Filium: negent autem 
omnipotentem Filium, dicentes quia generare non potuit.

            78.
            Sed vide quemadmodum saeva impietas; ut dialectica philosophorum 
se ipsa convincat. Hac enim quaestione aut coaeternum Patri Filium necesse 
est sua voce fateantur, aut si principium temporis Filio aliquod ascribunt, 
principium potentiae necesse est tribuant etiam Patri. Ita cum omnipotentem 
Filium negant, incipiunt, quod nefas dictu est, asserere per Filium Patrem 
omnipotentem esse coepisse.
          

            79.
            Nam si per generationem omnipotens Pater, utique aut coaeternus 
Patri Filius est; quia si semper omnipotens Pater, sempiternus et Filius: 
aut si fuit, quando non erat Filius sempiternus; fuit ergo quando
-----------------------------------------------------------
non erat omnipotens Pater. Nam cum volunt dicere Filium aliquando coepisse, 
in illud recidunt, ut et Patris potentiam dicant non semper fuisse, sed 
ex Filii generatione coepisse. Ita dum Filio Dei cupiunt derogare, plus 
tribuunt; ut contra fas omne auctorem paternae potentiae declarare videantur; 
cum Filius dicat: Omnia quae Pater habet, mea sunt. hoc est, non quae 
Patri ipse tradiderit, sed quae a Patre jure generationis acceperit.
          

            80.
            Et ideo Filium sempiternam dicimus esse virtutem: si ergo sempiterna 
ejus virtus atque divinitas, utique et potentia ejus est sempiterna. Filio 
igitur qui derogat, Patri derogat, pietatem offendit, violat charitatem. 
Nos honorificemus Filium, in quo Pater complacet; placet enim Patri ut 
laudetur Filius,
-----------------------------------------------------------
in quo ipse complacuit.
          

            81.
            Respondeamus tamen intentioni eorum, ne epilogo quodam invidiam 
quaestionis declinasse videamur.
-----------------------------------------------------------
Generavit, inquiunt, Pater. 536 non generavit Filius. Quod hic argumentum 
est inaequalitatis? Generatio enim paternae proprietatis est, non potentiae: 
et pietas aequat, non separat. Denique in ipso usu nostrae infirmitatis 
frequenter evenire cognoscimus, ut et infirmi filios habeant, et non habeant 
fortiores: habeant servi, non habeant domini: habeant inopes, non habeant 
qui potentes sunt.
          

            82.
            Sed si dicunt et hoc infirmitatis esse, quia volunt homines 
filios habere; nec possunt: quamvis humana non sint conferenda divinis, 
intelligant tamen inter ipsos quoque homines non potentiae esse, sed paternae 
proprietatis, habere filios, vel non habere: nec in potestate nostrae voluntatis 
esse generare, sed in corporis qualitate; nam si esset potentiae,
-----------------------------------------------------------
utique potentior multos haberet. Ergo non est potentiae habere filios vel 
non habere.
          

            83.
            Numquid naturae est? Si naturae infirmitatem putatis, et ad 
humana vos confertis exempla, eadem Patris est natura quae Filii est. Itaque 
aut verum Filium dicitis, et Patri in Filio derogatis per unitatem ejusdem 
naturae (sicut enim Pater natura Deus est, ita et Filius: deos autem ait 
Apostolusnon natura deos esse, sed dici); aut si negatis esse verum 
Filium, hoc est, ejusdem naturae, non est ergo generatus: si non est generatus 
Filius, non generavit Pater.
          

            84.
            Colligitur itaque juxta sententiam vestram, ut non sit omnipotens 
Deus Pater; quia generare non potuit, si non generavit Filium, sed creavit. 
Sed
-----------------------------------------------------------
quia omnipotens Pater, cum juxta sententiam vestram solus generator omnipotens 
sit, generavit utique Filium, non creavit. Verum ipsi magis quam vobis 
credendum est. Ille ait: Genui; et frequenter ait, generationis suae 
testis.
          

            85.
            Non est ergo naturae, non est potentiae in Christo aliqua, 
quia non generavit, infirmitas; quia generatio, sicut saepe jam diximus, 
non ad sublimitatem potentiae, sed ad proprietatem refertur naturae. Nam 
si ideo omnipotens Pater, quia Filium habet; omnipotentior ergo esse potuit, 
si plures haberet.
          

            86.
            An vero potentia ejus in una generatione defecit? At ego ostendam 
et Christum habere filios, quos quotidie generat, sed ea generatione, vel 
potius regeneratione, quae potestatis est, non naturae; adoptio
-----------------------------------------------------------
enim potestatis est, generatio proprietatis. Quod ipsa Scriptura nos docuit; 
dicit enim Joannes quia in hoc mundo erat, et mundus per ipsum factus est, 
et
-----------------------------------------------------------
mundus eum non cognovit. In propria venit, et sui eum non receperunt. Quotquot 
autem receperunt eum, dedit illis potestatem filios Dei fieri, his qui 
credunt in nomine ejus.
          

            87.
            Didicimus itaque potestatis esse, quod 537 nos filios Dei fecit: 
proprietatis autem generationem esse oracula divina declarant; dicit enim 
Sapientia Dei: Ex ore Altissimi prodivi, hoc est, non coacta, sed 
libera: non potestati obnoxia, sed nata generationis arcano, privilegio 
dominationis et jure potestatis. Denique de eadem Sapientia, hoc est, de 
Domino Jesu, alibi Pater dicit: Ex utero ante Luciferum genui te.
          

            88.
            Quod utique ideo dixit, non ut corporalem alvum declararet, 
sed ut proprietatem verae generationis
-----------------------------------------------------------
ostenderet. Nam si ad corporalem referas, ergo omnipotens Pater cum dolore 
et conceptione generavit. Sed absit, ut Deum ex infirmitate corporis metiamur. 
Est quidam uterus paternae arcanum substantiae, interiusque secretum, quod 
non Angeli, non Archangeli, non Potestates, non Dominationes, non aliqua 
creaturarum potuit penetrare natura. Cum Patre enim semper, et in Patre 
semper est Filius: cum Patre per distinctionem indissociabilem Trinitatis 
aeternae, in Patre per divinae unitatem naturae.
          

            89.
            Quis igitur hic arbiter divinitatis, qui discutiat Patrem ac 
Filium: ille, quare generaverit: iste, cur non generaverit? Servulum suum 
aut ancillulam cur non generaverit, nemo condemnat: isti condemnant,
-----------------------------------------------------------
cur non generaverit Christus; condemnant enim sua opinione, cum derogant. 
Nec conjugibus inter se cur non generaverint, aut charitas minuitur, aut 
meritum derogatur: isti quia non generavit, Christi minuunt potestatem.
          

            90.
            Cur, inquiunt, Filius Pater non est? Quia et Pater Filius non 
est. Cur non iste generavit? Quia nec ille generatus est. Nec ideo minus 
habet Filius, quia Pater non est: nec Pater minus habet, quia Filius non 
est. Dixit enim Filius: Omnia quae Pater habet, mea sunt. Adeo generatio 
in paterna proprietate non in jure est potestatis.
          

            91.
            Est quaedam indistincta distinctae incomprehensibilis et inenarrabilis 
substantia Trinitatis. Distinctionem etenim accepimus Patris et Filii et 
Spiritus
-----------------------------------------------------------
sancti, non confusionem: distinctionem, non separationem: distinctionem, 
non pluralitatem. Divino itaque admirandoque mysterio manentem semper
-----------------------------------------------------------
accipimus Patrem, semper Filium, semper Spiritum sanctum: non duos Patres, 
non duos Filios, non duos Spiritus. Unus enim Deus Pater, ex quo omnia, 
et nos in ipso: et unus Dominus Jesus, per quem omnia, et nos per ipsum. 
Unus natus ex Patre Dominus Jesus, et ideo unigenitus. Unus et Spiritus 
sanctus, ut idem Apostolus dixit: Sic accipimus, sic legimus, sic 
tenemus. Distinctionem scimus, secreta nescimus: causas non discutimus, 
sacramenta servamus.
          

            92.
            Facinus indignum, ut qui generationis suae facultatem non habent, 
divinae generationis examen sibi arrogent, vindicent potestatem: 538 Negent 
ergo aequalem Patri Filium, quia non generavit Filius: negent aequalem 
Patri Filium, quia Patrem
-----------------------------------------------------------
habet. Hoc si de hominibus dicerent, quorum aliqui volunt filios habere, 
nec possunt, injuriam putaremus: sic etiamsi inter duos honore pares habenti 
filios qui non habet, negaretur aequalis. Et ideo hoc, inquam, grave et 
de ipsis hominibus videtur, ut quis ideo minor putetur, quod Patrem habet. 
Nisi forte tamquam constitutum in familia putant Christum dolere, quod 
emancipatus a Patre non sit, et administrandi patrimonii non habeat facultatem. 
Sed non est Christus in sacris, qui sacra universa destruxit.
          

            93.
            Quomodo volunt tamen, respondeant, verane generatio sit, et 
verus Filius ex Deo Patre natus, hoc est, ex substantia Patris, an ex alia 
natus substantia? Si enim dicunt ex Patre, hoc est, ex Dei substantia, 
convenit; quia ex substantia Patris Filium
-----------------------------------------------------------
dicunt. Ergo quia unius substantiae, unius utique potentiae. Si vero ex 
alia substantia Filius est, quomodo omnipotens Pater est, et omnipotens 
Filius non est? Quid enim praestantius si ex alia substantia Filium Deus 
fecit, cum utique et Filius ex alia nos substantia filios Dei fecerit? 
Ergo aut unius substantiae Filius cum Patre, aut unius potentiae.
          

            94.
            Friget igitur eorum quaestio, quia de Christo judicare non 
possunt; immo quia vincit ille, cum judicatur. Digni tamen sunt isti judicio 
suo, qui hanc objiciunt quaestionem. Si enim ideo aequalis Patri Filius 
non est, quia non generavit Filium, et isti utique fateantur, si non habent 
filios, qui serunt hujusmodi quaestiones, suos sibi etiam servulos preferendos, 
eo quod habentibus filios aequales esse non
-----------------------------------------------------------
possunt. Si autem habent filios, non putent sibi meritum, sed filiorum 
juri deferri.
          

            95.
            Non consistit igitur haec quaestio, quia aequalis Filius Patri 
ideo esse non possit, quia Pater generaverit Filium, Filius nullum ex se 
ipse generaverit. Nam et fons fluvium generat, et fluvius fontem ex
-----------------------------------------------------------
se ipse non generat: et lux splendorem generat, non splendor lucem; et 
una natura est splendoris et lucis.
          
        


          CAPUT IX.
Varias Arianorum captiunculas, queis Filium coepisse argutabantur, profert 
et explodit. Nam praeter quam quod eos aut contra se, aut nihil efficere 
constat; cum rerum omnium principio non possit esse principium, in humanis 
etiam eorum argumentatio vitiosa est. Tempus igitur non praecessisse auctorem 
suum: qui si aliquando non fuit, tunc Pater fuit sine sua virtute ac sapientia. 
Denique ubi humanis exemplis ostensum est aliquem priusquam nascatur, esse 
dici, haereticorum temeritatem detestatur.

            96.
            Unde cum inaequalitatem ex generationis objectu probare non 
potuerint, 539 intelligant etiam
-----------------------------------------------------------
illam divulgatam suae calumniam quaestionis explosam. Solent enim proponere: 
Quomodo aequalis potest esse Filius Patri? Nam si Filius est, antequam 
generaretur non erat: aut si erat, cur natus est? Et Arianos se negare 
consuerunt, qui proponunt Arii quaestiones?
          

            97.
            Itaque exigunt a nobis responsionem, ut si dixerimus: Antequam 
generaretur, erat, astute referant: Ergo antequam generaretur, creatus 
est, et non differt a caeteris creaturis: quia prius coepit creatura esse 
quam Filius. Et adjiciunt: Cur qui erat, natus est? An quia imperfectus 
erat, ut postea perfectior fieret? Si autem responderimus quia non erat, 
objiciunt statim: Ei ergo generatio contulit ut esset, qui non erat antequam 
nasceretur; ut hinc
-----------------------------------------------------------
colligant: Erat ergo, quando non erat Filius.
          

            98.
            Sed qui hoc proponunt, et obscuritate volunt involvere veritatem: 
dicant ipsi utrum temporaliter generet Pater, an intemporaliter. Si enim 
temporaliter dixerint, quod Filio objiciunt, Patri ascribent; ut videatur 
Pater coepisse esse, quod non erat: si intemporaliter, quid superest, nisi 
ut ipsi solvant quam proposuerint quaestionem; ut cum generationem Patris 
abnuant temporalem, generationem quoque Filii temporalem non esse fateantur?
          

            99.
            Si ergo non est generatio ejus ex tempore, aestimari datur 
quod nihil praecesserit ante Filium, qui non sit ex tempore. Si enim aliquid 
ante Filium, jam non sunt in ipso creata omnia, quae vel in coelo sunt 
vel in terris, et Apostolus redarguitur, qui hoc
-----------------------------------------------------------
in epistola suascripserit: quod si nihil ante generationem, non adverto 
cur posterior asseratur, quem nemo praecessit.
          

            100.
            Connectenda est alia eorum plena impietatis objectio, quae 
latentem habeat dolum, quo sensus facilium, mentesque perstringat. Interrogant 
enim,
-----------------------------------------------------------
utrum omne quod finem habet, aliquando coeperit. Et si acceperint ejusmodi 
responsionem, quia quod finem habet, coepit aliquando; referunt, utrum 
Pater desierit generare Filium. Quod cum tenuerint, nostro aspirante consensu, 
contexunt: Coepit ergo generatio. Id si non abnuas, consequi videtur, ut 
si coepit generatio, videatur in eo coepta, qui natus est; ut natus esse 
dicatur, qui ante non fuerat, unde definiant: Aliquando ergo Filius non 
fuit.
          

            101.
            Adjiciunt alias ineptias loquacitatis suae, dicentes: Si Verbum 
Patris Filius est, et ideo genitus dicitur, quia Verbum est: quod autem 
Verbum est, opus non est: multifariam locutus est Pater; multos ergo 
generavit filios, si non operatus est, sed locutus est Verbum. Amentes 
homines! quasi non intelligant, quid intersit inter prolativum
-----------------------------------------------------------
sermonem, et in aeternum permanens Dei Verbum ex Patre natum: 540 natum 
utique, non prolatum: in quo non composita syllaba, sed plenitudo divinitatis 
aeternae est, et vita sine fine.
          

            102.
            Subtexunt aliam impietatem, proponentes utrum volens, an invitus 
generaverit Pater; ut si dixerimus volentem, antiquiorem generatione voluntatem 
videamur fateri, et referant quia non sit Filius coaeternus Patri, quem 
aliquid antecessit: aut quia et ipse sit creatura; quia scriptum est: Omnia 
quae voluit, fecit; cum hoc ipsum non de Patre et Filio, sed de his 
quas Filius fecit, dictum sit creaturis. Sin autem invitum Patrem generasse 
responderimus, invalidum Patrem dixisse videamur.
-----------------------------------------------------------

          

            103.
            Sed mihi in sempiterna generatione praecedit, nec velle, nec 
nolle: ergo nec invitum dixerim, nec volentem; quia generatio non in voluntatis 
possibilitate est, sed in jure quodam et proprietate paterni videtur esse 
secreti. Nam sicut bonus Pater non aut ex voluntate est, aut necessitate, 
sed super utrumque, hoc est, natura; ita non generat ex voluntate aut necessitate 
Pater.
          

            104.
            Esto tamen, sit generatio in voluntate generantis, quando hanc 
voluntatem fuisse dicunt? Si in principio, in principio utique Filius: 
si sempiterna voluntas, sempiternus et Filius: si coepit voluntas, displicuit 
igitur sibi quod erat Deus Pater, ut mutaret statum. Displicuit ergo sibi 
sine Filio, placere coepit sibi in Filio.
-----------------------------------------------------------

          

            105.
            Jam illa consequentia ut dicamus: Si studium generandi nostro 
more assumpsit, ergo et caetera quae generationem praecedere solent, nostro 
more assumpsit; nostro autem usu generationis votum est, non voluntas.
          

            106.
            Produnt igitur impietatem suam, qui volunt generationem coepisse 
Christi; ut videatur non generatio illa Verbi manentis, sed prolatio fluentis 
esse sermonis: deinde multos inducendo filios, negent in
-----------------------------------------------------------
Christo divinae proprietatem naturae; ut nec unigenitus, nec primogenitus 
aestimetur: postremo ut si principium credatur accepisse, etiam finem videatur 
habiturus.
          

            107.
            Sed neque principium assumpsit aliquando Dei Filius, qui erat 
in principio: neque finem habebit, qui est principium universitatis 
et finis. Nam cum sit principium, quomodo quod habebat, accepit? aut 
quomodo sui finem habebit; cum omnium ipse sit finis, ut in illo fine sine 
fine maneamus? Dei enim generatio cum temporalis non sit, nec ante se, 
nec in se tempus invenit.
          

            108.
            Frigida igitur eorum et vana quaestio in creaturis ipsis non 
habet locum; ipsa etenim quae temporalia sunt, discretionem in quibusdam 
habere temporis
-----------------------------------------------------------
non videntur. Lux nempe splendorem generat, nec comprehendi potest quod 
splendor luce posterior sit, aut lux splendore antiquior; quia ubi lumen 
est, splendor 541 est: et ubi splendor, etiam lumen est. Itaque nec sine 
splendore lumen, nec splendor potest esse sine lumine; quia et in splendore 
lumen, et splendor in lumine est. Unde et Apostolus splendorem paternae 
gloriae Filium dixit; quia splendor paternae lucis est Filius: coaeternus, 
propter virtutis aeternitatem: inseparabilis, propter claritudinis unitatem.
          

            109.
            Ergo si temporalia et aerea haec comprehendere et separare 
non possumus, quae videmus; Deum quem non videmus, qui super omnem est 
creaturam, in ipso suae generationis arcano possumus comprehendere?
-----------------------------------------------------------
Possumus eum a Filio tempore separare, cum omne tempus opus Filii sit?
          

            110.
            Desinant ergo dicere: Et antequam generaretur, non erat. Ante 
enim temporis est, generatio ante tempora; et ideo quod posterius est, 
prius non est: nec opus ante auctorem potest esse; cum opera ipsa principium 
de operatore suo sumant. Nam quomodo ante operatorem suum usus operis aestimetur; 
cum omne tempus opus sit, et omne opus de operatore suo ut esset, accepit?
          

            111.
            Experiri igitur adhuc istos volo, qui sibi videntur astuti; 
ut de nostris respondeant, qui calumniantur divinis, longeque refugiunt 
ab inscrutabili supernae generationis arcano: quaestionem suam humanae 
astruant generationis exemplo. De Filio Dei
-----------------------------------------------------------
dicunt quia antequam generaretur non erat, hoc est, de Dei sapientia, de 
virtute Dei, de Dei Verbo, cujus generatio nihil ante se novit. Quod si 
aliquando, ut volunt, non fuit (quod nefas dictu est) non fuit ergo in 
Deo perfectionis aliquando plenitudo divinae, si postea processum generationis 
accepit.
          

            112.
            Tamen ut sciant quam vana sit et solubilis eorum quaestio; 
licet nihil in eo humanis divinis ve commune, tamen docebo homines, antequam 
nascerentur,
-----------------------------------------------------------
fuisse. Aut negent Jacob sanctum fuisse, priusquam nasceretur, qui fratrem 
supplantavit in materni adhuc uteri positus arcano: negent Hieremiam, 
antequam nasceretur, fuisse, cui dicitur: Priusquam te formarem in utero 
matris tuae, novi te: et priusquam exires de vulva, sanctificavi te, et 
prophetam in gentibus posui te. Quid hoc evidentius tanti exemplo 
prophetae, qui sanctificatus est, antequam natus, et antequam formaretur, 
est cognitus?
          

            113.
            Quid etiam de Joanne loquar, de quo mater religiosa testatur, 
quia intra materna situs adhuc viscera, praesentiam Domini spiritu cognovit, 
exsultatione consignavit, sicut scriptum meminimus, matre dicente: Ecce 
enim ut facta est in auribus meis vox salutationis
-----------------------------------------------------------
tuae, exsultavit in gaudio infans in utero meo? Erat igitur qui prophetabat, 
an non erat? At certe erat; erat enim qui venerabatur auctorem, erat qui 
loquebatur in matre. Denique Elisabeth filii spiritu replebatur, Maria 
filii spiritu sanctificabatur; sic enim habes, quia exsultavit 542 infans 
in utero ejus, et repleta est Spiritu sancto Elisabeth.
          

            114.
            Vide singulorum verborum proprietates. Vocem quidem Mariae 
prior Elisabeth audivit, sed Joannes prior Domini gratiam sensit. Pulchre 
sibi conveniunt oracula oraculis, femina mulieri, et pignus pignori. Istae 
gratiam loquuntur, illi intus operantur pietatisque mysterium maternis 
adoriuntur profectibus; duplicique miraculo, licet honore diverso,
-----------------------------------------------------------
prophetant matres spiritu parvulorum. Quis igitur auctor hujus miraculi? 
nonne Dei Filius, qui fecit esse non natos?
          

            115.
            De rebus humanis quaestio vestra non potest convenire; potestne 
de divinis convenire secretis? Quid est: Antequam generaretur, non erat? 
Numquid Pater aliqua tempora conceptionis accepit, ut Filium tempora praevenirent? 
Aut femineae more naturae, generationis suae molitus est partum; ut molitio 
ipsa Filio esset antiquior? Quid est hoc? Cur divina secreta discutimus? 
Proprietatem legi divinae generationis, non qualitatem.
          

            116.
            Facinus indignum! ut ex se quidam coelestia metiantur, qui 
Christum non nasci potuisse, sed fieri, tamquam unum de spadonibus putant: 
aut tamquam
-----------------------------------------------------------
unum de spadonibus Patrem Filium, quem generare non potuerit, adoptaverit.
          
        


          CAPUT X.
Objicientibus Christum, Joanne teste, vivere propter Patrem, ac proinde 
ipsi aequalem non habendum, respondetur Filii vitam secundum divinitatem 
nec coepisse ex tempore, nec pendere ab aliquo: locum vero de humana ipsius 
vita intelligendum ex eo probari,
-----------------------------------------------------------
quod ibidem de corpore ac sanguine suo praemiserat. Tum duarum controversi 
loci expositionum primam referri ad humanitatem, et secunda Filii cum Patre 
aequalitatem, nec non cum homine similitudinem signari docet. Deinde perstricta 
quam Filio inurebant, injuria, quo pacto etiam secundum divinitatem propter 
Patrem vivat, aperit. Ac tandem exposito quae vitae nostrae cum divina 
unitas sit, aliam objectionem, qua Filius per Patrem clarificari opponitur, 
paucis absolvit.

            117.
             Plerique etiam hinc faciunt quaestionem, quia 
scriptum est: Sicut misit me vivus Pater, et ego vivo propter Patrem: et 
qui manducat me, et ipse vivit propter me; dicentes: Quomodo aequalis est 
Patri Filius, qui dixit quia propter Patrem
-----------------------------------------------------------
vivit?
          

            118.
            Qui hoc proponunt, primum respondeant, cujusmodi vita sit Filii, 
utrum ea quam Pater largitus sit non habenti? Sed quomodo vitam aliquando 
potuit non habere, cum ipse sit vita, sicut ait: Ego sum via, veritas et 
vita. Aliquando 
ergo, ut sic loquar, se vita non habuit?
          

            119.
            Considerate quid lectum sit hodie de 543 Domino Jesu, quia 
mortuus est pro nobis; ut sive vigilemus, sive dormiamus, simul cum illo 
vivamus. Cujus mors vita est, hujus divinitas vita non est; cum divinitas 
vita sit sempiterna?
          

            120.
            An vero vita ejus in Patris est potestate? Sed ne corporis 
quidem sui vitam in alterius fuisse potestate
-----------------------------------------------------------
memoravit, sicut scriptum est: Ego pono animam meam, ut iterum sumam illam. 
Nemo tollit eam a me, sed ego pono eam a me ipso. Potestatem habeo ponendi 
eam, et iterum potestatem habeo sumendi eam: hoc mandatum accepi a Patre 
meo.
          

            121.
            Ejus ergo vita secundum divinitatem in alterius potestate posita 
judicatur, cujus vita secundum corpus alienae non erat subdita potestati? 
Aliena enim potestas erat, si non erat unitas potestatis. Sed sicut potestatis 
suae esse significat ponere animam, et liberae voluntatis: ita etiam quod 
secundum mandatum deposuit Patris, suae ac paternae voluntatis significat 
unitatem.
          

            122.
            Ergo si vitam Filius neque aliquo accepit ex
-----------------------------------------------------------
tempore, neque alienae habet potestati subditam, videamus qua ratione dixerit: 
Sicut misit me vivus Pater, et ego vivo propter Patrem. Exponamus 
ut possumus: imo ipse potius exponat.
          

            123.
            Considera igitur quid ante praemiserit; ais enim: Amen, amen 
dico vobis. Ante instruit quemadmodum audire debeas: Vere, inquit, vere 
dico vobis, nisi manducaveritis carnem Filii homini, et biberitis
-----------------------------------------------------------
sanguinem ejus, non habebitis vitam in vobis. Secundum Filium hominis 
se dicere ante praemisit, et tu quod secundum Filium hominis de carne est 
locutus et sanguine, ad divinitatem putas esse referendum?
          

            124.
            Denique addidit: Caro enim mea vere est esca, et sanguis meus 
est potus. Carnem audis, sanguinem audis, mortis Dominicae sacramenta 
cognoscis; et divinitati calumniaris? Audi dicentem ipsum: Quia spiritus 
carnem et ossa non habet. Nos autem quotiescumque sacramenta sumimus, 
quae per sacrae orationis mysterium in carnem transfigurantur et sanguinem, 
mortem Domini annuntiamus.
          

            125.
            Ergo posteaquam se loqui secundum hominis Filium declaravit, 
et carnem saepe repetivit et
-----------------------------------------------------------
sanguinem, subdidit postea: Sicut misit me vivus Pater, et ego vivo propter 
Patrem; et qui manducat me, et ipse vivit propter me. Quomodo igitur 
hoc accipiendum putant? Potest enim duplex videri comparatio. Prima ita: 
Sicut misit me vivus Pater, et ego vivo propter Patrem. 544 Secunda ita: 
Sicut misit me vivus Pater, et ego vivo propter Patrem; ita et qui manducat 
me, ipse vivit propter me.
          

            126.
            Si primam eligunt, hoc significat quia sicut missus sum a Patre, 
et descendi a Patre, ita vivo propter Patrem. Quasi quis autem missus est, 
atque descendit; nisi quasi Filius hominis sicut ipse supra dixit: Nemo 
ascendit in coelum, nisi qui de coelo descendit Filius hominis? Ergo 
sicut quasi Filius hominis missus est, atque descendit;
-----------------------------------------------------------
ita quasi Filius hominis vivit propter Patrem. Denique et qui manducat 
quasi filium hominis, et ipse vivit propter Filium hominis. Actum ergo 
incarnationis suae adventui comparavit.
          

            127.
            Quod si secunda complacuit, nonne et aequalitatem Filii cum 
Patre, et similitudinem ejus cum homine manifesta distinctione colligimus? 
Nam quid est: Sicut ipse vivit propter Patrem, et nos vivimus propter ipsum; 
nisi quia sic vivificat Filius hominem, sicut Pater in Filio carnem vivificavit 
humanam? Sicut enim Pater suscitat mortuos, et vivificat;
-----------------------------------------------------------
sic et Filius, quos vult, vivificat, ut ipse Dominus supra dixit.
          

            128.
            Aequalitas ergo filii ad Patrem per unitatem quoque vivificationis 
astruitur; quando sic vivificat Filius ut Pater. Agnosce ergo ejus vitam 
et potentiam sempiternam. Similitudo etiam nostra ad filium, et quaedam 
secundum carnem unitas declaratur; quoniam quemadmodum Dei Filius a Patre, 
sic homo est vivificatus in carne. Sic enim scriptum est, quia sicut 
Deus Jesum Christum a mortuis suscitavit, ita etiam nos quasi homines vivificamur 
a Dei Filio.
          

            129.
            Secundum hanc ergo expositionem non solum ad conditionem humanam 
derivatur gratia largitatis, sed etiam divinitatis aeternitas praedicatur; 
divinitatis, quia ipsa vivificat: humanae autem conditionis,
-----------------------------------------------------------
quia vivificata est et in Christo.
          

            130.
            Quod si quis utrumque ad Christi refert divinitatem: ergo Filius 
Dei hominibus comparatur; ut ita Filius propter Patrem vivat, sicut nos 
propter Filium Dei vivimus. Sed Filius Dei vitam largitur aeternam, nos 
autem largiri nequimus; ergo nostri comparatione nec ille largitur. Habeant 
igitur Ariani fidei suae praemium, ne vitam aeternam adipiscantur a Filio.
          

            131.
            Libet jam ulterius progredi; nam si illis placet hunc locum 
ad divinae perpetuitatem referre substantiae, accipiant etiam tertiam expositionem. 
545 Nonne evidenter videtur dicere quod sicut vivus Pater est, ita vivit 
et Filius? Quod utique quis non advertat ad unitatem vitae, quod eadem 
Patris et Filii vita sit, esse referendum? Sicut enim Pater
-----------------------------------------------------------
vitam habet in semetipso, sic dedit et Filio vitam habere in semetipso. 
Dedit per unitatem: dedit, non ut auferat, sed ut clarificetur in Filio: 
dedit, ut complaceat: dedit non ut Pater custodiret, sed ut Filius possideret.
          

            132.
            Sed objiciendum putant quia dixerat: Ego vivo propter Patrem. 
Utique si ad divinitatem referunt, propter Patrem vivit Filius; quia ex 
Patre Filius est: propter Patrem; quia unius substantiae cum Patre: propter 
Patrem; quia eructatum est Verbum ex Patris corde,
-----------------------------------------------------------
quia a Patre processit, quia ex paterno generatus est utero, quia 
fons Pater Filii est, quia radix Pater Filii est.
          

            133.
            Sed dicunt fortasse: Si unitatem putas Patris ac Filii vitae 
esse, cum Filius dixerit: Et ego vivo propter Patrem, numquid unitas 
est Filii vitae atque hominum: cum dixerit Filius quia Qui manducat me, 
et ipse vivit propter me?
          

            134.
            Immo plane, sicut unitatem fateor esse vitae coelestis in Patre 
et Filio per divinae unitatem substantiae, ita vel divinae naturae vel 
Dominicae incarnationis excepto privilegium, societatem nobiscum vitae 
spiritalis in Filio esse profiteor per humanae unitatem naturae: Qualis 
enim coelestis tales et coelestes. Denique sicut in illo sedemus
-----------------------------------------------------------
ad dextram Patris, non quia cum ipso sedemus, sed quia sedemus in Christi 
corpore, de quo postea dicemus plenius: sicut, inquam, sedemus in 
Christo per corporis unitatem: ita et in Christo vivimus per corporis unitatem.
          

            135.
            Non solum autem non vereor quia scriptum est: Et ego vivo propter 
Patrem; sed etiam si per Patrem dixisset, non vererer.
          

            136.
             Solent enim etiam illud objicere quia dixit: 
Haec infirmitas non est ad mortem, sed pro claritate Dei; ut clarificetur 
Filius ejus per ipsum. Non solum enim per Patrem, et a Patre Filius 
clarificatur, quia scriptum est: Clarifica me, Pater; et alibi: Nunc 
clarificatus est Filius hominis, et Deus clarificatus est in
-----------------------------------------------------------
eo, et Deus clarificavit eum: sed etiam per Filium et a Filio clarificatur 
Pater, quia veritas dixit: Ego te clarificavi super terram.
          

            137.
            Sicut ergo clarificatur per Patrem, ita etiam propter Patrem 
vivit. Unde et quidam δόξαν opinionem magis putaverunt esse, quam gloriam; 
et ideo sic interpretati sunt: Ego te clarificavi super terram, opus consummavi 
quod dedisti mihi; et nunc clarifica me, Pater, hoc est, δόξασον, ut sit 
hic sensus: Ego opinionem de te hominibus hujusmodi infudi, ut cognoscant 
te Deum verum; et tu hanc de me confirma illis opinionem, ut credant me 
tuum Filium et Deum verum. 546
          
        


          CAPUT XI.

-----------------------------------------------------------
Discrimen quod conflare Ariani moliebantur e verbis Apostoli ex Patre omnia, 
et per Filium omnia esse docentis, irridetur. Ostenditur enim illic eamdem 
Patris ac Filii omnipotentiam exprimi: quod cum ex aliis locis, tum ex 
ipsius Pauli textu confirmatur. Hunc absurde ad Patrem referri ab haereticis, 
ac pertinere ad Filium ex ejusdem serie demonstrari: nec tamen quidquam 
Filii derogari potentiae, si de
-----------------------------------------------------------
Patre intelligatur. Postremo in istis, ex quo, per quem, et in quo aliquid, 
nullam intercedere differentiam, et haec omnia de tribus personis dici, 
evincit.

            138.
            Jam illud ridiculum est, quod quidam ex illo Apostolico discretionem 
inter Patrem et Filium faciunt potestatis, quia scriptum est: Nobis tamen 
unus Deus Pater, ex quo omnia, et nos in ipso: et unus Dominus Jesus Christus, 
per quem omnia, et nos per ipsum. Aiunt enim non mediocrem divinae 
majestatis esse distantiam, quia dictum est: Ex illo omnia, et per hunc 
omnia. Nihil autem expressius, quam quod hoc loco omnipotens Filius evidenti 
ratione signatur; nam ut ex illo omnia, ita per hunc omnia.
          

            139.
            Inter omnia Pater non est, cui dictum est:
-----------------------------------------------------------
Quia universa serviunt tibi. Inter omnia Filius non est, quia omnia 
per ipsum facta sunt, et omnia in ipso constant, et ipse est super 
omnes coelos. Non ergo inter omnia Filius, sed super omnia: qui secundum 
carnem quidem est ex familia Judaeorum; idem tamen super omnia Deus benedictus 
in saecula, cujus est nomen super omne nomen, et de quo dicitur: Omnia 
subjecisti sub pedibus ejus. Subjiciendo autem omnia, nihil reliquit 
ei non subjectum, sicut Apostolus dixit. Quod si hoc etiam secundum 
incarnationis locutus est sacramentum, quemadmodum possumus de supernae 
generationis incomparabili majestate dubitare?
          

            140.
            Nihil igitur potestatis inter Patrem et Filium
-----------------------------------------------------------
certum est interesse. Denique eo usque nihil interest potestatis, ut idem 
Apostolus ex ipso dixerit esse omnia, per quem omnia sicut habes: Quoniam 
ex ipso, et per ipsum, et in ipso sunt omnia.
          

            141.
            Si igitur Pater, sicut putant, tantummodo significatur, non 
potest idem et omnipotens esse, quia ex ipso omnia: et omnipotens non esse, 
quia per ipsum omnia. Aut igitur invalidum, nec omnipotentem Patrem sua 
assertione memorabunt, aut certe omnipotentem etiam Filium vel inviti voce 
propria fatebuntur.
          

            142.
            Eligant tamen utrum hic Patrem declaratum putent. Si Patrem, 
ergo et per ipsum omnia: si Filium, ergo et ex ipso omnia. Si autem et 
per Patrem omnia, nihil utique Filio derogandum: et si ex
-----------------------------------------------------------
Filio omnia, similiter et Filio deferendum.
          

            143.
            Ac ne insidiari nos unius arbitrentur obreptione versiculi, 
totum caput recenseamus: O altitudo, inquit, divitiarum sapientiae et scientiae 
547 Dei: quam inscrutabilia sunt judicia ejus, et investigabiles viae ejus! 
Quis enim cognovit sensum Domini? aut quis consiliarius ejus fuit? aut 
quis prior dedit illi, et retribuetur ei? Quoniam ex ipso, et per ipsum, 
et in
-----------------------------------------------------------
ipso sunt omnia, ipsi gloria in saecula
          

            144.
            De quo igitur dictum putant, de Patre, an de Filio? Si de Patre: 
sed non est Sapientia Dei Pater; quia Sapientia Dei Filius est. Quid est 
autem quod non possit Sapientia, de qua scriptum est: Cum sit una omnipotens 
et permanens, in se omnia innovat? Non ergo accedentem legimus, sed 
permanentem. Habes ergo juxta Salomonem, omnipotentem et permanentem Sapientiam. 
Habes etiam bonam, quia scriptum est: Sapientiam autem non vincit malitia.
          

            145.
            Sed ad propositum revertamur. Quam inscrutabilia sunt, inquit, 
judicia ejus! Si igitur omne judicium Pater dedit Filio, Filium Pater videtur 
declarare, qui judicat.
-----------------------------------------------------------

          

            146.
            Denique ut scias quia non de Patre, sed de Filio dicit, addidit: 
Quis prior, inquit, dedit illi? Dedit enim Pater Filio: sed dedit jure 
generationis, non munere largitatis. Et ideo quia negari non potest a Patre 
accepisse Filium, secundum quod scriptum est: Omnia mihi tradita sunt a 
Patre meo: dicendo tamen: Quis prior dedit illi? non accepisse per 
naturam a Patre Filium denegavit, sed priorem non posse dici inter Patrem 
et Filium declaravit; quia etsi Pater dedit Filio, non tamen quasi posteriori 
dedit: quia increata et inaestimabilis Trinitas, quae unius est aeternitatis 
et gloriae, nec tempus, nec gradum, vel posterioris recipit, vel prioris.
          

            147.
            Quod si Graecos magis codices sequendos
-----------------------------------------------------------
putamus, qui habent τὶς προσέδωκεν αὐτῷ vides quoniam cui nihil addi potest, 
non dispar a pleno est. Ergo si Filio magis convenit hoc totum Apostolicum 
caput, videmus et de Filio esse credendum, quia ex ipso omnia, sicut scriptum 
est: Quoniam ex ipso, et per ipsum, et in ipso sunt omnia.
          

            148.
            Esto tamen de Patre dictum putent. Itaque meminerimus quia 
sicut ex ipso legimus omnia, ita etiam per ipsum omnia: in universitatem 
quippe totius creaturae Patris et Filii profertur auctoritas. Ac licet 
superius omnipotentem Filium paterno probaverimus exemplo, tamen quia illis 
derogare studium est, considerent quia et Patri derogant. Si enim infirmus 
Filius, quia per ipsum omnia, numquid infirmus et Pater, quia et per Patrem 
omnia?
-----------------------------------------------------------

          

            149.
            Sed ut agnoscant nullam discretionem inter haec esse, iterum 
demonstrabo ejusdem esse, ex quo aliquid, et per quem aliquid; et ostendam 
utrumque de Patre lectum. Sic enim habemus: Fidelis Deus per quem vocati 
estis in communionem Filii ejus (I Cor.
-----------------------------------------------------------
I, 9). Quid Apostolus dixerit, considerent. Per Patrem vocamur, et nihil 
est quaestionis: 548 per Filium creamur, et hoc vilius aestimarunt? Pater 
in communionem Filii vocavit, et religiose hoc sicut debemus, accipimus: 
Filius omnia creavit, et putant non liberae fuisse voluntatis arbitrium, 
sed coactae atque servilis operationis obsequium?
          

            150.
            Ut autem agnoscas plenius nihil distare inter Patris et Filii 
potestatem, cum per Patrem in communionem Filii ejus vocemur; ex Filio 
est ipsa communio, sicut scriptum est: Quoniam de plenitudine ejus nos 
omnes accepimus; licet secundum Graecum Evangelium, ex plenitudine 
ejus intelligere debeamus.
          

            151.
            Ecce et per Patrem communio, et ex Filio
-----------------------------------------------------------
communio: sed non discrepans, sed una communio; sicut idem Joannes in epistola 
sua dixit: Et communicatio nostra sit cum Patre, et cum Filio ejus Jesu 
Christo.
          

            152.
            Accipe etiam quia non solum ex Patre et Filio, sed etiam ex 
Spiritu sancto unam nobis communionem Scriptura commemoravit: Gratia, inquit, 
Domini nostri Jesu Christi, et charitas Dei, et communicatio sancti Spiritus 
cum omnibus vobis.
          

            153.
            Quaero autem in quo minor videatur is per quem omnia, quam 
is ex quo omnia? An quia operator asseritur? Sed operatur et Pater; quia 
verus est, qui dixit: Pater meus usque modo operatur, et ego operor. 
Sicut igitur Pater operatur, operatur et Filius. Non ergo operator infirmus
-----------------------------------------------------------
aut vilis est; quoniam operatur et Pater: et ideo quod commune est Filio 
cum Patre, vel propter Patrem inferiore loco accipi non oportet; ne Patri 
potius in Filio ab haereticis derogetur.
          

            154.
            Nec mediocre illud, quod alibi etiam idem sanctus Joannes ad 
refellendas Arianae perfidiae quaestiones, ait: Si scitis quoniam justus 
est, scitote quoniam qui facit justitiam, ex ipso natus est. Justus 
autem quis nisi Dominus, qui justitias dilexit? Aut quem, sicut superiora 
indicant, repromissorem vitae habemus aeternae, si Filium non habemus? 
Si igitur Filius Dei vitam nobis promisit aeternam, et ipse justus est, 
ex ipso utique nati sumus. Aut si ex Filio nos per gratiam natos negant, 
nec justum Filium confitentur.
-----------------------------------------------------------

          

            155.
            Credas igitur necesse est etiam ex Dei Filio omnia; quia omnium 
sicut Deus Pater, ita et Filius et auctor est et creator. Videmus ergo 
inanem esse hanc quaestionem, cum et de Filio credi conveniat, quoniam 
ex ipso, et per ipsum, et in ipso sunt omnia.
          

            156.

-----------------------------------------------------------
Diximus quomodo ex ipso, quomodo etiam per ipsum. In ipso autem omnia esse 
quis dubitet, cum alibi scriptum sit: Quoniam in ipso condita sunt omnia 
in coelis, et in ipso creata sunt: et ipse est ante omnes, et omnia in 
ipso constant? Habes ergo ex ipso gratiam, ipsum operatorem, in ipso 
omnium firmamentum. 549
          
        


          CAPUT XII.
Quod objiciebatur ex Joanne Filium viti et Patrem agricolae comparari, 
de incarnatione intelligendum: qui vero secundum generationem divinam illud 
accipiant, Filio duas injurias inferre, quem et Paulo postponant, et aequent 
aliis hominibus: totidem etiam Patri, quem non solum eidem Apostolo parem, 
sed etiam nihili esse testificentur. Tum falsa interpretatione denuo rejecta, 
veraque confirmata, Filius quoque secundum divinitatem agricola esse, ac 
uva secundum humanitatem, astruitur; unde superior praecellentiae paternae 
explicatio stabilitur.
-----------------------------------------------------------


            157.
             Illud quoque ad separandam Patris et Filii 
divinitatem objicere consueverunt, quia Dominus dixit in Evangelio: Ego 
sum vitis vera, et Pater meus agricola est; agricolam et vitem diversae 
dicentes esse naturae, et vitem in agricolae esse potestate.
          

            158.
            Sic ergo vultis esse Filium secundum divinitatem, sicut vitis 
est; ut sine cultore nihil valeat, et possit deseri vel recidi: et ex littera 
calumniam comparatis, quia Dominus vitem se esse dixit, incarnationis
-----------------------------------------------------------
suae significans sacramentum? Tamen si placet ut ex littera argumentemur, 
fateor et ego, immo profiteor quia vitem se Filius nominavit. Vae enim 
mihi, si sacramentum salutis publicae denegavero!
          

            159.
            Quomodo ergo vultis accipere quod se vitem Dei Filius nominavit? 
Si secundum divinam substantiam dictum accipitis: et sicut inter agricolam 
et vitem, ita etiam inter Patrem et Filium divinitatis creditis esse distantiam, 
geminam Filio, geminam Patri facitis injuriam: Filio, quia si secundum 
divinitatem inferior est quam agricola, inferior etiam Paulo apostolo vestra 
assertione necesse est aestimetur; quia et Paulus agricolam se esse dixit, 
sicut habes: Ego plantavi, Apollo rigavit; sed Deus incrementum dedit. 
Num ergo vultis ut Paulus
-----------------------------------------------------------
melior sit Dei Filio?
          

            160.
            Habetis unam injuriam. Alteram, quia si secundum substantiam 
generationis aeternae, vitis est Filius, cum dixerit: Ego sum vitis, vos 
palmites estis; unius nobiscum etiam illa divina generatio videbitur 
esse substantiae. Sed quis similis tibi in diis, Domine, sicut scriptum 
est? Et rursus in psalmo: Quoniam quis in nubibus aequabitur Domino? 
aut quis similis erit Deo inter filios Dei?
-----------------------------------------------------------

          

            161.
            Nec tamen soli Filio derogatis, sed etiam Patri. Nam si in 
agricolae nomine omnis paternae praerogativa est potestatis, cum etiam 
Paulus agricola sit, Patri utique, cui Filium negatis, aequalem Apostolum 
comparatis.
          

            162.
            Deinde cum scriptum sit: Sed neque qui plantat, est quidquam, 
neque qui rigat: sed qui dat incrementum Deus; in eo nomine vos summam 
paternae majestatis locabitis, quod videtis infirmum. Si enim qui plantat, 
et qui rigat, nihil est, sed qui dat incrementum Deus; videte 550 quid 
vestra asserere moliatur impietas, ut et Pater nomine sit contemnendus 
agricolae; et Deus aliquis incrementum paterno operi qui tribuat, requirendus. 
Impie igitur ex nomine agricolae praeferendam Dei
-----------------------------------------------------------
Patris existimant potestatem, in quo sit Patri Deo cum homine appellationis 
commune consortium.
          

            163.
            Quid autem egregium, si ei (ut vultis, haeretici) Filio praeferatur, 
cujus divina substantia ab humana conditione non discrepet? Nam si vitem 
Filium secundum divinam substantiam appellatum putatis, non solum corruptelae, 
incertisque elementorum obnoxium judicatis, sed etiam humanae tantummodo 
consortem naturae; quia unius naturae sunt vitis et palmites; ut non per 
incarnationis sacramentum carnem Dei Filius assumpsisse videatur, sed principium 
sumpsisse de carne.
          

            164.
            Ego autem dicam plane carnem ejus, licet novo generationis 
mysterio, unius tamen naturae fuisse nobiscum, et hoc salutis nostrae sacramentum
-----------------------------------------------------------
esse, non divinae generationis exordium. Vitis enim est, quia meas sustinet 
passiones; quandoquidem in illo nixa fragilis prius humana conditio fecundis 
redivivae fructibus pietatis adolevit.
          

            165.
            Verumtamen si te pompa delectat agricolae; dicas, velim, quis 
ille sit, qui locutus est in propheta: Domine, notum mihi fac, ut sciam: 
tunc vidi cogitationes eorum. Ego ut agnus ductus sum innocens ad immolandum, 
et nesciebam: adversum me cogitaverunt consilium, dicentes: Venite, injiciamus 
lignum in panem ejus. Si enim Filius incarnationis futurae loquitur 
sacramentum, quia impium est ut de Patre credas, Filius est utique qui 
supra dicit: Ego plantavi te vitem fructiferam, quomodo conversa es in 
amaritudinem vitis alienae (Jerem.
-----------------------------------------------------------
II, 21)?
          

            166.
            Itaque et Filium vides esse agricolam, unius nominis cum Patre, 
unius operis, unius dignitatis atque substantiae. Ergo si agricola et vitis 
est Filius, vitem utique secundum incarnationis accipimus sacramentum.
          

            167.
            Sed non solum se esse vitem dixit, sed etiam botryonem voce 
prophetica nuncupavit, tunc quando ad vallem botryonis exploratores Moyses 
jussu Domini direxit. Quae est illa vallis,
-----------------------------------------------------------
nisi humilitas incarnationis, et fecunditas passionis? Et puto botryonem 
ideo dictum, quia ex vinea illa translata ex Aegypto, hoc est, ex familia 
Judaeorum, utilis mundo fructus emicuit. Nemo certe botryonem potest 
ad generationem referre divinam: aut qui refert, aliud nihil relinquit, 
nisi ut botryonem illum natum ex vite credamus. Itaque ascribit insipiens 
Patri, quod reprehendit in Filio.
          

            168.
            Verum si jam dubitari non potest quod vitis secundum incarnationem 
Dei Filius nominatus sit,
-----------------------------------------------------------
videtis secundum quod sacramentum Dominus sit, locutus; Quoniam Pater major 
me est. Nam cum hoc in superioribus dixerit, continuo subjecit: Ego 
sum vitis vera, et Pater meus agricola est, ut agnosceres secundum 
id Patrem esse majorem: quia sicut agricola vitium, ita Pater Dominicae 
carnis est cultor: quae et augeri potuit per aetatem, et per passionem 
recidi; ut omne humanum genus ab aestu saecularium noxio voluptatum, diffusae 
salutaribus brachiis crucis umbra velaret.
          
        
      



        LIBER QUINTUS.
        
------------------------------------------------------------

        551 PROLOGUS.
Quisnam fidelis et prudens servus? Ejus merces in Petro indicatur, item 
etiam in Paulo, cujus auctoritati parere Ambrosius cupiens hunc librum 
aliis adjectum voluit, qui non potuerit in superiore comprehendi. Quid 
in hoc disputaturus sit, quove consilio? Deberi sibi veniam, cum ab omnibus 
ministris quaerenda sit creditae sibi pecuniae usura. Hanc sibi usuram 
fideles esse: beatum autem fore, si mercedem sperare sibi liceat; se tamen 
sanctorum praemia non tam optare, quam poenarum immunitatem, ad quam merendam 
omnes hortatur.
-----------------------------------------------------------

        
            1.
          Quisnam est fidelis servus et prudens, quem constituit Dominus 
super familiam suam, ut det illis in
-----------------------------------------------------------
tempore cibum? Beatus ille servus, quem veniens Dominus ejus invenerit 
sic facientem, Non vilis hic servus est, magnus aliquis esse debet: 
quis sit iste consideremus.
        

          2.
          Est Petrus ipsius Domini ad pascendum gregem electus judicio, 
qui tertio meretur audire: Pasce agniculos meos, pasce agnos meos, pasce 
oviculas meas. Itaque pascendo bene cibo fidei gregem Christi, culpam 
lapsus prioris abolevit. Et ideo tertio admonetur ut pascat, tertio utrum 
Dominum diligat, interrogatur; ut quem tertio ante crucem negaverat, tertio 
fateretur.
        

          3.
          Beatus et ille servus, qui potest dicere: Lac vos potavi, non 
escam; nondum enim poteratis (I Cor.
-----------------------------------------------------------
III, 2); novit enim quos quemadmodum pascat. Quis nostrum hoc facere potest? 
Quis nostrum potest vere dicere: Factus sum infirmis infirmus, ut infirmos 
lucrificiam?
        

          4.
          Et tamen ille tantus ad curam gregis electus a Christo, qui sanaret 
infirmos, curaret invalidos, haereticum a commisso sibi ovili statim post 
unam correptionem repellit; ne unius erraticae ovis scabies serpenti 
ulcere totum gregem contaminet.
-----------------------------------------------------------
Jubet praeterea stultas quaestiones et contentiones esse vitandas.
        

          5.
          Quid igitur nos agemus, inter messis antiquae nova zizania imprudentes 
accolae constituti? Si taceamus, cedere videbimur: si contendamus, verendum 
est ne nos quoque judicemur esse carnales. Scriptum est enim de hujusmodi 
quaestionibus, quae generant lites: Servum autem Domini non oportet litigare, 
sed mansuetum esse ad omnes, docibilem, patientem, cum modestia docentem 
eos qui resistunt: et alibi: Si quis contentiosus est, nos talem consuetudinem 
non habemus, neque Ecclesia Dei. Eoque scribere aliquid sententiae 
fuit, ut sine strepitu aliquo impietati haereticorum nostra pro nobis scripta 
respondeant.
-----------------------------------------------------------

        

          6.
          552 Quintum itaque, Imperator auguste, hunc librum paramus ordiri: 
nam, et quartum librum oportuit in illa vitis disputatione finiri; ne coacervasse 
magis librum eumdem quodam videremur quaestionum tumultu, quam fructu spiritalis 
vineae replevisse: nec inconsummatam fidei vindemiam tantis adhuc superfluentibus 
disputationibus decuit derelinqui.
        

          7.
          Quinto igitur libro de Patris ac Filii et Spiritus sancti inseparabili 
divinitate digerimus, sequestrata interim pleniore disputatione de Spiritu 
sancto, provocati magisterio Evangelicae lectionis; ut credita nobis 
quinque fidei talenta, quasi quadam horum quinque sorte librorum, humanis 
feneremus affectibus; ne forte cum venerit
-----------------------------------------------------------
Dominus, et invenerit in terra absconditam pecuniam suam, dicat mihi: Serve 
male et piger, sciebas quia meto ubi non semino, et congrego ubi non sparsi: 
oportuit ergo te committere pecuniam meam nummulariis; ut veniens ego recepissem 
quod meum est: aut quemadmodum in alio libro est: Et ego, inquit, 
veniens cum usuris utique exegissem illam.
        

          8.
          Date ergo veniam, si quos prolixioris hujuscemodi
-----------------------------------------------------------
sermonis offendit audacia. Officii contemplatio cogit credere quod accepimus: 
Dispensatores sumus mysteriorum coelestium. Ministri sumus, non ex 
aequo omnes, sed unicuique, inquit, sicut Dominus dedit. Ego plantavi, 
Apollo rigavit: sed Deus incrementum dedit. Unusquisque igitur enitatur 
ut mercedem possit accipere secundum suum laborem; Dei enim sumus, ut Apostolus 
dixit, cooperarii, Dei cultura, Dei aedificatio. Beatus itaque ille 
qui tales fenoris sui cernit usuras: beatus et ille qui fructus sui operis 
intuetur: Beatus quoque qui superaedificat supra fundamentum fidei aurum, 
argentum, lapides pretiosos.
        

          9.
          Vos nobis estis omnia, qui haec auditis aut legitis: vos feneratoris 
usurae; verbi usurae, non
-----------------------------------------------------------
pecuniae: vos agricolae redditus: vos aedificatoris aurum, argentum, lapidesque 
pretiosi. In vestris meritis sacerdotalis summa laboris est, in vestris 
animis fructus episcopalis operis enitescit; in vestris profectibus aurum 
Domini refulget, multiplicatur argentum, si eloquia divina teneatis: Eloquia 
enim Domini, eloquia casta, argentum igne examinatum, probatum terrae, 
purgatum septuplum. Vos ergo facietis foeneratorem divitem, agricolam 
fructuosum: vos peritum probabitis architectum. Non arroganter dico; quia 
non tam mea sunt, quam vestra, quae voveo.
        

          10.
          O si mihi liceat secure de vobis tunc 553 temporis dicere: Domine, 
quinque talenta mihi dedisti, et ecce alia quinque lucratus sum,
-----------------------------------------------------------
et ostendere vestrarum talenta pretiosa virtutum! Habemus enim thesaurum 
in vasis fictilibus. Haec sunt talenta quae jubet Dominus spiritaliter 
fenerari: aut duo aera novi et veteris Testamenti, quae spoliato illi a 
latronibus Samaritanus ille Evangelicus ad curanda vulnera dereliquit.
        

          11.
          Neque ego, fratres, voti avarus ideo haec opto, ut supra multa 
constituar: sat est mihi praemium de vestro profectu. Utinam non indignus 
eo inveniar, quod accepi! Ea quae sunt me majora melioribus tribuenda, 
non exigo; licet soleas, Domine, dicere: Volo autem et huic novissimo dare, 
sicut et tibi.
        

          12.
          Sit ille talis, qualis Moyses, qui Legis decem
-----------------------------------------------------------
verba conscripsit. Sit ille Jesus Nave, qui subegit quinque reges, 
et Gabaonitas in deditionem accepit; ut esset typus venturum ejus 
nominis virum, cujus imperio corporales omnes deliciae vincerentur, converterentur 
gentes: ut fidem Jesu Christi magis, quam pristina studia sua et vota sequerentur. 
Sit ille David, cui occurrerunt
-----------------------------------------------------------
psallentes juvenculae dicentes: Saul triumphavit in millibus, David in 
decem millibus.
        

          13.
          Mihi sat est, si non in exteriores tenebras extrudar, quemadmodum 
ille qui commissum sibi talentum in terra quadam suae carnis abscondit: 
sicut princeps Synagogae, caeterique principes Judaeorum, qui credita sibi 
eloquia Dei humo quadam sui corporis occuparunt: deliciisque carnis intenti, 
quasi in quamdam exaltati cordis foveam fenus coeleste merserunt.
        

          14.
          Nos igitur non intra latibula carnis absconditam Domini teneamus 
pecuniam, vel mnam illam in sudario reponamus: sed tamquam boni nummularii 
cum sudore quodam mentis et corporis
-----------------------------------------------------------
aequo et parato semper libremus affectu; ut prope sit verbum in ore tuo 
et in corde tuo.
        

          15.
          Hoc verbum Dei est, pretiosum est talentum, quo redimeris. Haec 
est pecunia per mensas animarum saepe cernenda; ut frequenter agitando 
in omnem terram bonorum sonus possit exire nummorum, per quem vita paretur 
aeterna. Haec est autem vita aeterna, quam largiris omnipotens Pater; ut 
cognoscamus te solum verum Deum, et quem misisti Jesum Christum.
        


          CAPUT PRIMUM.
Quam impii sint Ariani, dum illud in quo humana felicitas constat, impugnant. 
Joannem semper cum Patre Filium conjungere, maxime ubi ait: Ut cognoscant 
te solum verum, etc. Illic igitur verum Deum etiam intelligendum de Filio, 
quando is nec Deus negari possit, nec falsus dici; immo nec etiam nuncupativus. 
Quod ultimum ubi ex Apostolo demonstratum est, Christum verum Deum esse 
rite conficitur.
-----------------------------------------------------------


            16.
            Unde advertant Ariani quam impii sint, qui de spe nostra et 
voto nobis faciunt quaestiones. Et quoniam hinc prae caeteris vociferari 
solent, dicentes separatum a solo 554 et vero Deo Christum, intellectus 
impios pro nostris viribus confutemus.
          

            17.
            Hoc enim loco magis intelligere debent quia haec utilitas, 
haec merces est perfectae virtutis, hoc divinum et incomparabile munus, 
ut cognoscamus cum Patre Christum, nec separemus a Patre Filium, sicut
-----------------------------------------------------------
Scriptura non separat. Namque hoc magis ad unitatem, quam ad distantiam 
divinae proficit potestatis, quod idem praemium unum honorem nobis dat 
Patris, Filiique cognitio: quam mercedem habere non poterit, nisi qui et 
Patrem cognoverit et Filium; sicut enim Patris, ita Filii cognitio vitam 
acquirit aeternam.
-----------------------------------------------------------

          

            18.
            Itaque sicut in principio statim Verbum cum Deo Patre pia confessione 
junxit Evangelista dicens: Et Verbum erat apud Deum, ita et hic scribendo 
verba Domini: Ut cognoscant te solum verum Deum, et quem misisti Jesum 
Christum; conjunctione illa Patrem utique copulavit, et Filium, ut 
Christum verum Deum a majestate Patris nemo secernat: numquam enim conjunctio 
separat.
          

            19.
            Et ideo dicendo: Ut cognoscant te solum verum Deum, et quem 
misisti Jesum Christum, et Sabellianos interficit, et Judaeos exclusit 
eos utique qui audirent loquentem; ne aut illi eumdem Patrem putarent esse 
quem Filium, si non addidisset et Christum: aut isti a Patre Filium separarent.
            
-----------------------------------------------------------
20 et 21. Quaero autem cur non putent subaudiendum, et ex superioribus 
colligendum; ut quia praemisit solum verum Deum Patrem, subaudiamus etiam 
Jesum Christum solum verum Deum? Exprimendum enim aliter non fuit, ne duos 
deos dicere videretur; nam neque duos dicimus deos, et ejusdem cum Patre 
divinitatis Filium confitemur.
          

            22.
            Itaque quaeramus qua ratione divinitatis hic putent factam 
esse distantiam, utrum Deum negent Christum? Sed negare non possunt. An 
verum Deum negent? Sed dicant, si verum negant, utrum falsum, an nuncupativum 
Deum judicent? Nam secundum Scripturas aut verus Deus est, aut tantummodo 
nuncupativus, aut falsus. Verus ut Pater, nuncupativus ut sancti, falsus 
ut daemones atque simulacra. Dicant igitur
-----------------------------------------------------------
qua Filium Dei confessione designent, utrum falso praesumptum Dei nomen, 
an vero quasi nuncupativo inspirationem tantum divinitatis inesse arbitrantur.
          

            23.
            Falso praesumptum nomen non puto quod dicant, ut apertiore 
se crimine impietatis involvant; ne ut daemoniis et simulacris, ita etiam 
Christo falsum Dei inditum nomen insinuando se prodant. Sin autem ideo 
dictum putant Deum, quia inspirationem divinitatis habuit, sicut et multi 
sancti viri (eos enim Scriptura deos dixit, ad quos sermo fiebat Dei) 
ergo non ultra homines eum praeferunt, sed comparandum hominibus arbitrantur; 
ut hoc eum putent esse quod hominibus ipse donavit, dicens ad Moysen: Posuit 
te in Deum Pharaoni. Unde et in psalmo dictum est: Ego dixi, dii
-----------------------------------------------------------
estis. 555
          

            24.
            Et hanc tamen sacrilegorum opinionem Paulus excludit, qui ait: 
Nam et si sunt qui dicantur dii, sive in coelo, sive in terra. Non 
dixit, sunt dii, sed sunt qui dicantur. Christus autem, sicut scriptum 
est, heri et hodie ipse est. Est, inquit, hoc est, non solum nomine, 
sed etiam veritate.
          

            25.

-----------------------------------------------------------
Et bene scriptum est: Heri et hodie ipse est; ut Arii impietas astruendi 
sacrilegii locum invenire non posset. Qui cum legeret in psalmo secundo 
dicentem Filio Patrem: Filius meus es tu, ego hodie genui te; annotavit 
hodie non heri, ad aeternitatem divinae generationis referens, quod de 
carnis assumptione memoratum est, sicut Paulus in Actibus apostolorum ait: 
Et nos vobis annuntiamus, quae ad patres nostros repromissio facta est; 
quoniam hanc Deus adimplevit filiis nostris, resuscitans Dominum Jesum 
Christum, sicut scriptum est in psalmo secundo: Filius meus es tu, ego 
hodie genui te. Sancto igitur Spiritu repletus Apostolus, ut illam 
elideret saevitatem, ait: Heri et hodie ipse est, et in saecula: heri, 
propter aeternitatem:
-----------------------------------------------------------
hodie, propter corporis susceptionem.
          

            26.
            Est ergo Christus, et est semper; qui enim est, semper est. 
Christus autem semper est, de quo dicit Moyses: Qui est, misit me. 
Erat utique Gabriel, erat Raphael, erant Angeli: sed semper esse, qui aliquando 
non fuerint, nequaquam pari ratione dicuntur. Christus autem, sicut legimus, 
non fuit, est, et non: sed est in illo fuit; unde vere Dei solius 
est esse, qui semper est.
          

            27.
            Ergo si et nuncupativum Deum non audent dicere, et falsum cum 
dicere majoris est impietatis, restat ut Deus verus sit, veri Patris non 
dissimilis, sed aequalis. Qui cum et justificet et sanctificet quos velit, 
non foris assumens; sed in se habens sanctificandi potestatem, quomodo 
non est verus Deus?
-----------------------------------------------------------
Nam Apostolus eum utique verum Deum dixit, qui naturaliter Deus esset, 
sicut habes: Quia tunc, inquit, nescientes Deum, servistis his qui natura 
non erant dii; hoc est, qui veri dii esse non poterant, quibus hoc 
naturaliter minime suppetebat.
          
        


          CAPUT II.
Cum probatum sit Filium esse verum Deum, nec in eo minorem Patre; ostenditur 
per vocem solus cum in Scripturis de Patre dicitur, non excludi Filium; 
quin immo hanc ei vocem prae cunctis et soli ipsi convenire. Trinitatem 
non inter omnia, sed super omnia solam esse: Filium vero solum facere, 
quae facit Pater, ac solum habere immortalitatem; nec proinde in verbis 
controversis eum a Patre separandum; licere tamen eum locum intelligere 
de incarnatione: ab illis demum Patrem ab hominum redemptione secludi, 
qui ab hoc Filium sejunctum volunt.
-----------------------------------------------------------


            28.
            Verum copiose jam verum Deum Christum in superioribus libris 
Scripturarum 556 lectionibus approbavimus. Ergo si Christus, ut edoctum 
est,
-----------------------------------------------------------
Deus verus est, quaeramus qua ratione, cum solum verum Deum Patrem legant, 
a Patre Filium cupiunt separare.
          

            29.
            Si dicunt quia verus Deus solus Pater est, negare non possunt 
quia et Filius solus Deus veritas est, quia Christus veritas est. Numquid 
veritas vero minor est, cum secundum appellationem nominum verus plerumque 
a veritate dicatur, sicut sapiens a sapientia, justus a justitia? Hoc nos 
inter Patrem non sentimus et Filium, quia et Patri nihil deest, quia Pater 
est verax: et Filius quia veritas est, aequalis est vero.
          

            30.
            Ut sciant autem, cum solum legunt, nequaquam esse a Patre Filium 
separandum, meminerint in prophetis a Deo dictum: Ego extendi coelum solus
-----------------------------------------------------------
. Et utique non extendit sine Filio Pater. Ipse enim Filius qui sapientia 
Dei est, dicit: Quando parabat coelum, cum ipso aderam. Et Paulus 
de Filio dictum esse confirmat: Initio terram tu fundasti, Domine, et opera 
manuum tuarum sunt coeli. Sive ergo Filius coelum fecit, sicut et 
Apostolus voluit intelligi, et ipse utique non sine Patre coelum solus 
extendit, sive, ut Proverbiis habes, Deus in sapientia fundavit terram, 
paravit autem coelos in intellectu, ostenditur quia nec Pater solus 
sine Filio coelos fecit, nec sine Patre Filius; et tamen qui coelum extendit, 
solus dicitur.
          

            31.
            Quam vero id et de Filio aperte intelligendum sit, quod solus 
appelletur, etsi numquam,
-----------------------------------------------------------
inscio Patre, aliquid fecisse credatur; etiam alibi habes, ubi scriptum 
est: Extendens coelum solus, et ambulans quasi in pavimento super mare. 
Namque Evangelium Domini docuit nos, quod in mari non Pater, sed Filius 
ambulavit, quando Petrus rogavit eum dicens: Domine, jube me venire ad 
te. Sed etiam prophetia ipsa documento est; sanctus enim Job adventum 
Domini prophetabat,, de quo vere dixit quia magnum cetum erat debellaturus, 
et factum est: nam feralem illum cetum, diabolum scilicet, ultimis temporibus 
venerabili corporis sui passione postratum perculit et afflixit.
          

            32.
            Est ergo solus et verus Deus Filius; haec enim et Filio praerogativa 
defertur. De nullo namque
-----------------------------------------------------------
qui creatus est, proprie dici potest, quia solus est. Nam cui inest communitas 
creaturae, quemadmodum quasi solus potest a caeteris separari? Itaque homo 
rationabilis videtur inter omnia terrena animantia, sed tamen non est solus 
rationabilis; scimus enim rationabilia esse et coelestia opera Dei, angelos 
et archangelos rationabiles confitemur. Si ergo angeli rationabiles, non 
utique solus rationabilis homo dicitur.
-----------------------------------------------------------

          

            33.
            Sed dicunt solum dici posse solem; quia sol alter non est. 
At et ipse sol habet communia multa cum stellis, quod percurrit coelum, 
557 quod aethereae illius coelestisque substantiae est, quod creatura est, 
quod inter omnia Dei opera computatur, quod cum omnibus Deo servit, cum 
omnibus benedicit Deum, cum omnibus laudat. Non ergo solus proprie dicitur, 
quia nec a caeteris separatur.
          

            34.
            Itaque cum Patris et Filii Spiritusque sancti divinitati, quae 
sola non inter omnia, sed super omnia est, nulla possit creatura conferri, 
ut de Spiritu interim assertio reservetur: sicut Pater dicitur solus Deus 
verus, cui nihil sit commune cum caeteris; ita etiam solus est Filius imago 
veri Dei, solus
-----------------------------------------------------------
dextera Patris, solus virtus Dei atque sapientia.
          

            35.
            Solus ergo Filius facit sicut et Pater, quia scriptum est: 
Quaecumque facio, ipse facit. Cum enim unum opus sit Patris et Filii, 
bene de Patre et Filio dicitur quia Deus solus operatus est; unde etiam 
cum creatorem dicimus, et Patrem et Filium confitemur. Nam utique cum Paulus 
diceret: Qui servierunt creaturae potius quam Creatori; nec Patrem 
creatorem negavit, ex quo omnia haec; nec Filium, per quem omnia.
          

            36.
            A quo alienum utique non videtur, quia scriptum est: Qui solus 
habet immortalitatem. Quomodo enim immortalitatem non habet, qui vitam 
habet in semetipso? Habet utique in natura, habet in substantia; et habet 
non per
-----------------------------------------------------------
gratiam temporalem, sed per sempiternam divinitatem: habet non ex dono 
quasi servus, sed ex generationis proprietate quasi Filius coaeternus; 
et habet sicut Pater: Sicut enim Pater habet vitam in semetipso, ita et 
Filio dedit vitam habere in semetipso; sicut habet, inquit, sic dedit. 
Didicisti supra, quemadmodum dederit; ne putares esse gratiae largitatem, 
ubi generationis arcanum est. Cum ergo inter Patrem et Filium vitae nulla 
distantia sit, quemadmodum quod immortalitatem solus habeat Pater, Filius 
non habeat, aestimari potest?
          

            37.
            Unde intelligant nec hoc loco a solo vero Deo Patre Filium 
separandum; quia probare non possunt quod solus et verus Deus Filius non 
sit: cum praesertim
-----------------------------------------------------------
et hic aut subaudiatur, ut diximus, et Christum verum solum Deum esse: 
aut certe aliud ad divinitatem Patris et Filii, aliud ad incarnationem 
Christi relatum intelligendum sit; quia non est perfecta cognitio, nisi 
quae et secundum aeternitatem unigenitum Deum verum Dei Filium Jesum Christum, 
et secundum carnem generatum ex Virgine confitetur. Quod alibi hic ipse 
Evangelista nos docuit dicens: Omnis spiritus qui confitetur Jesum Christum
-----------------------------------------------------------
in carne venisse, de Deo est.
          

            38.
            Denique quam non alienum sit etiam incarnationis hoc loco intelligere 
sacramentum, docet nos ipsius series lectionis; sic enim habes: Pater, 
venit hora, clarifica Filium tuum. Utique cum et horam venisse commemoret, 
et clarificari petat, quomodo nisi secundum carnis assumptionem locutum 
eum convenit aestimari? Nam nec ulla sibi temporum praescripta momenta 
divinitas habet, nec clarificatione indiget lumen aeternum. Ergo in solo 
vero Deo Patre et Filium Dei solum verum secundum 558 divinitatis intelligimus 
unitatem, et in Jesu Christi nomine, quod ex Virgine natus accepit, incarnationis 
agnoscimus sacramentum.
-----------------------------------------------------------

          

            39.
            Quod si cum solum verum Deum Patrem legunt, Filium cupiunt 
separare; ergo cum de Filii incarnatione legunt: Hic est lapis qui reprobatus 
est a vobis aedificantibus, qui factus est in caput anguli; et infra: Non 
est aliud nomen sub coelo datum hominibus, in quo oporteat nos salvos fieri, 
Patrem existimant ab impertiendae nobis salutis beneficio separandum. At 
neque sine Patre salus, neque vita aeterna sine Filio.
          
        


          CAPUT III.
Arianis contra urgentibus Deos induci duos ex unitate substantiae, respondetur 
pluralitatem ex diversitate potius inferri, proindeque in ipsos recidere 
suam accusationem. Diversitatem multiplicem in causa esse cur duo homines 
unus homo dici non possint; cum tamen omnes homines singulariter homo dicantar, 
ubi naturae unitas indicatur. Solam in his naturam unam esse; at omnimodam 
in personis divinis unitatem: a Patre igitur non separandum Filium; maxime 
cum ei debitam esse adorationem negare non audeant.
-----------------------------------------------------------


            40.
            Sed asserunt Ariani: Si solum verum Deum sicut Patrem, ita 
et Filium dicitis, et unius substantiae Patrem et Filium confitemini, non 
unum Deum, sed duos deos inducitis; quia qui unius substantiae sunt, non 
unus Deus, sed duo dii videntur esse, sicut duo homines, aut duae oves, 
pluresve dicuntur: homo autem et ovis nec duo homines dicuntur, nec duae 
oves, sed unus homo, et una ovis.
          

            41.
            Haec Ariani dicunt, et hac disputatione versuta simpliciores 
capere nituntur. Tamen si legamus Scripturas divinas, inveniemus pluralitatem 
magis
-----------------------------------------------------------
in ea cadere, quae diversae discretaeque substantiae sunt, hoc est, ἑτερουσία. 
Idque in Salomonis libris habemus expressum, eo loco scilicet in quo dicit: 
Tria sunt autem impossibilia intelligere, et quartum quod non cognosco; 
vestigia aquilae volantis, et vias serpentis super petram, et semitas navis 
navigantis, et vias viri in juventute. Utique aquila et navis et serpens 
unius non sunt generis atque naturae, sed differentis discretaeque substantiae, 
et tamen tria sunt. Contra se igitur sua esse intelligunt argumenta testimoniis 
Scripturarum.
          

            42.
            Itaque dicendo Patris et Filii discretam esse
-----------------------------------------------------------
substantiam, differentemque deitatem, duos utique ipsi deos asserunt: nos 
autem cum et Patrem confitemur, et Filium; asserendo tamen unius esse deitatis 
non duos deos, sed unum Deum dicimus. Et hoc Dominicis eloquiis approbamus; 
quia ubi plures sunt, ibi aut naturae aut voluntatum et operationum est 
differentia. Denique ut suis sibi testimoniis revincantur, duo homines 
dicuntur; quia licet unius naturae sint jure nascendi, tamen et tempore 
et cogitatione et opere et loco distant: et ideo non potest unus homo dici 
in significatione et numero duorum; quia unitas non est, ubi est diversitas: 
unus autem Deus dicitur, et Patris 559 et Filii ac Spiritus sancti gloria 
et plenitudo signatur.
          

            43.
            Denique tanta veritas unitatis est, ut etiam
-----------------------------------------------------------
quando natura sola generationis aut carnis significatur humanae, et unus 
homo de multis dicatur, sicut habes: Dominus mihi adjutor, non timebo quid 
faciat mihi homo, id est, non una persona hominis, sed una caro, et 
una fragilitas generationis humanae. Et addidit: Bonum est sperare in Domino, 
quam sperare in homine. Nec hic utique specialem hominem, sed generalem 
conditionem designavit. Denique statim subjecit de pluribus: Bonum est 
confidere in Domino, quam confidere in principibus. Sed ubi homo dicitur, 
naturae interdum, ut supra diximus, communis inter omnes unitas significatur: 
ubi principes, variarum quaedam differentia potestatum est.
          

            44.
            Sed inter homines aut in hominibus unius alicujus
-----------------------------------------------------------
rei unitas est, aut charitatis, aut cupiditatis, aut carnis, aut devotionis 
et fidei: generalis autem unitas, et quae in se secundum divinitatis gloriam 
complectitur omnia, solius est Patris et Filii et Spiritus sancti.
          

            45.
            Unde et Dominus cum diversitatem inter se hominum designaret, 
qui nihil habent inter se quod possit ad unitatem individuae substantiae 
pertinere: In lege vestra, inquit, scriptum est, quod duorum hominum testimonium 
verum est. Et cum praemisisset: Duorum hominum testimonium verum est; 
ubi venit ad suum et Patris testimonium, non dixit: Verum est testimonium 
nostrum, quia duorum deorum testimonium est; sed: Ego, inquit, sum qui 
testimonium perhibeo de me ipso, et testimonium perhibet de me, qui misit 
me, Pater. Supra
-----------------------------------------------------------
quoque similiter ait: Et si judico ego, judicium meum verum est, quia solus 
non sum, sed ego et qui misit me Pater. Itaque et infra ut supra et 
Patrem significavit et Filium, nec pluralitatem admiscuit, nec divinae 
unitatem substantiae separavit.
          

            46.
            Evidens est igitur quia quod unius est substantiae, separari 
non potest, etiamsi non sit singularitatis, sed unitatis. Singularitatem 
hanc dico, quae Graece μονοτὴς dicitur. Singularitas ad personam pertinet, 
unitas ad naturam. Ea vero quae diversae substantiae sunt, non solum unum, 
sed etiam plura dici solere, licet jam et prophetico claruerit testimonio;
-----------------------------------------------------------
expressius tamen ipse Apostolus declaravit dicens: Nam etsi sunt qui dicantur 
dii, sive in coelo, sive in terra. Vides igitur quia hi qui ex diversis 
substantiis sunt, et non ex unius veritate naturae, dii appellantur? Pater 
autem et Filius, quia unius substantiae sunt, non duo dii, sed Unus Deus, 
Pater ex quo omnia, et unus Dominus Jesus Christus, per quem omnia. 
Unus, inquit, Deus Pater, et unus Dominus Jesus; et supra: Unus Deus, non 
duo dii; et infra: Unus Dominus, et non duo.
          

            47.
            Pluralitas ergo excluditur, non unitas sequestratur. Sed quemadmodum 
cum legimus Dominum Jesum, nec Patrem, ut supra diximus, a dominationis 
jure secernimus, quod ei commune 560 cum Filio est: ita cum legimus solum 
verum
-----------------------------------------------------------
Deum Patrem, nec Filium a solius veri Dei jure possumus separare, quod 
ei commune cum Patre est.
          

            48.
            Aut dicant quid aliud sentiant, quidve arbitrentur, cum legimus: 
Dominum Deum tuum adorabis, et ipsi soli servies, utrum Christum non 
adorandum, et Christo non existiment serviendum? Quod si illa quae adoravit 
eum Chananaea, impetrare meruit quod poposcit; et Paulus apostolus, 
qui servum se Christi prima scriptorum suorum praefatione profitetur, 
apostolus esse meruit, non ab hominibus neque per hominem, sed per Jesum 
Christum; dicant quid arbitrentur sequendum, utrum cum Ario malint sibi 
societatem esse perfidiae; ut solum et verum Deum Christum negando, ostendant 
quia nec adorandum
-----------------------------------------------------------
eum, nec serviendum ei judicent: an vero consortium malint habere cum Paulo, 
qui serviendo atque adorando etiam Christum, utique solum verum Deum voce 
affectuque non diffitebatur, quem pio servitio fatebatur.
          
        


          CAPUT IV.
Objiciebatur ab haereticis Christum Patri adorationem exhibuisse. At reponitur 
et hoc referendum ad humanitatem, ut ex loci examine manifestatur: illic 
tamen addita esse divinitatis testimonia, quod in aliis etiam Christi operibus 
factum videmus.

            49.
             Quod si quis dicat quoniam Deum Patrem adorat 
et Filius, quia scriptum est: Vos adoratis quod nescitis, nos adoramus 
quod scimus; consideret quando, et apud quem, et
-----------------------------------------------------------
cujus suscepto loquatur affectu.
          

            50.
            Denique et in superioribus non immerito praemissum est, quia 
Jesus fatigatus ex itinere sedebat, et a Samaritana bibere postulabat; 
quia secundum carnem hominis loquebatur: nam secundum divinitatem nec fatigari 
poterat, nec sitire.
          

            51.
            Deinde cum Samaritana quasi Judaeum appellaret, et prophetam 
putaret; quasi Judaeus qui spiritaliter
-----------------------------------------------------------
mysteria Legis doceret, respondit: Vos adoratis quod nescitis, nos adoramus 
quod scimus. Nos, inquit, hoc est, se hominibus copulavit. Quomodo autem 
nisi secundum carnem hominibus copulatur? Et ut ostenderet quia secundum 
incarnationem responderat, addidit: Quia salus ex Judaeis est.
          

            52.
            Sed statim post hoc sequestravit hominis affectum, dicens: 
Veniet hora, et nunc est, quando veri adoratores adorabunt Patrem. 
Non dixit: Adorabimus. Quod utique dixisset, si consortium nostri subiret 
obsequii.
          

            53.
            Verum cum legerimus quod Maria adoravit eum, intelligere 
debemus quod non potest per eamdem naturam et adorare quasi servus, et 
adorari quasi Dominus: sed potius quia
-----------------------------------------------------------
ut homo inter homines adorare dicitur, et quasi Dominus a famulis adoratur.
          

            54.
            Multa ergo secundum incarnationis legimus et credimus sacramentum, 
sed in ipsa 561 naturae humanae affectione majestatem licet spectare divinam. 
Fatigatur ex itinere Jesus, ut reficiat fatigatos: petit bibere, sitientibus 
potum spiritalem daturus: esurit, cibum salutis esurientibus traditurus: 
moritur, vivificaturus: sepelitur, resurrecturus: tremulo pendet in ligno, 
confirmaturus trementes: coelum caligine obducit, ut illuminet: terras 
tremefacit, ut solidet: maria conturbat, ut mitiget: reserat tumulos mortuorum, 
ut ostendat domicilia esse vivorum: creatur ex Virgine, ut ex Deo natus 
esse credatur: nescire se simulat, ut scire faciat nescientes: adorare
-----------------------------------------------------------
quasi Judaeus dicitur, ut quasi verus Deus Filius adoretur.
          
        


          CAPUT V.
Dominica ad Zebedaei filiorum matrem verba ingerentibus Ambrosius respondet, 
quod Christus moestitia illam afficere noluerit, clementiae fuisse. Affertur 
hujusce indulgentiae causa multiplex. Moluisse igitur Dominum petitionis 
illius concessionem ad Patrem remittere, quam eamdem impossibilem pronuntiare: 
nec tamen Christo incommodare suum responsum, tum ex ipsis ejusdem verbis, 
tum ex aliorum locorum comparatione ostenditur.

            55.
            Quomodo, inquiunt, Filius Dei solus verus Deus potest esse 
similis Patri, cum ipse dixerit filiis Zebedaei: Calicem quidem meum bibetis, 
sedere autem ad dexteram meam vel ad sinistram non est meum
-----------------------------------------------------------
dare vobis, sed quibus paratum est a Patre meo? Hoc igitur vestrum 
divinae, ut vultis, inaequalitatis est argumentum; cum in eo magis venerari 
Domini clementiam, adorare gratiam deberetis: si tamen virtutis atque sapientiae 
Dei profunda secreta possetis advertere.
          

            56.
            Considerate enim quae cum filiis et pro filiis petat. Mater 
est utique, cui pro filiorum honore
-----------------------------------------------------------
sollicitae immoderatior quidem, sed tamen ignoscenda mensura votorum est. 
Atque mater aetate longaeva, studio religiosa, solatio destituta: quae 
tunc temporis quando vel juvanda vel alenda foret validae prolis auxilio, 
abesse sibi liberos patiebatur, et voluptati suae mercedem sequentium Christum 
praetulerat filiorum: qui prima voce vocati a Domino, ut legimus, 
relictis retibus et patre, secuti sunt eum.
          

            57.
            Haec igitur studio maternae sedulitatis indulgentior, obsecrabat 
Salvatorem, dicens: Dic ut sedeant hi duo filii mei, unus ad dexteram tuam, 
et alter ad sinistram in regno tuo. Etsi error, pietatis tamen error 
est; nesciunt enim materna viscera patientiam: etsi voti avara, tamen
-----------------------------------------------------------
veniabilis cupiditas, quae non pecuniae est avida, sed gratiae: nec inverecunda 
petitio, quae non sibi, sed liberis consulebat. Matrem considerate, matrem 
cogitate.
          

            58.
            Sed nihil mirum si vilis vobis videtur circa filios 562 affectus 
parentum, qui etiam omnipotentis Patris vilem putatis esse circa unigenitum 
Filium charitatem. Dominus coeli atque terrarum verecundabatur (ut secundum 
assumptionem carnis et virtutes animae loquar), verecundabatur, inquam, 
et ut ipsius verbo utar, confundebatur matri pro filiis postulanti etiam 
suae sedis consortium denegare: vos aeterni Dei Filium proprium interdum 
pro ministerio stare contenditis, interdum famulatorium, hoc est, non ex 
majestatis unitate, sed ex Patris praeceptione
-----------------------------------------------------------
vultis ejus esse consessum; et negatis hoc Deo vero Dei Filio, quod ille 
hominibus aperte noluit denegare.
          

            59.
            Considerabat enim matris dilectionem, quae filiorum mercede 
grandaevam solabatur senectam, et desideriis licet fessa maternis, charissimorum 
pignorum tolerabat absentiam.
          

            60.
            Considerate etiam feminam, hoc est, sexum fragiliorem, quem 
Dominus propria nondum confirmaverat passione. Considerate, inquam, Evae 
illius primae mulieris haeredem transfusa in omnes immoderatae cupiditatis 
successione labentem, quam Dominus adhuc proprio sanguine non redemerat, 
nondum inolitam affectibus omnium immodici contra fas honoris appetentiam 
suo cruore diluerat. Haereditario
-----------------------------------------------------------
igitur mulier delinquebat errore.
          

            61.
            Et quid mirum si mater pro filiorum suorum, quod est tolerabilius 
quam pro se; quando etiam apostoli ipsi inter se, sicut legimus, de 
sui praelatione certabant?
-----------------------------------------------------------

          

            62.
            Non debuit igitur medicus omnium destitutam matrem, et aegram 
adhuc mentem pudoris convicio sauciare; ne postulato sibi superbius denegato, 
quasi immoderatae petitionis damnata moereret.
          

            63.
            Denique Dominus qui honorandam sciret esse pietatem, non mulieri, 
sed filiis ejus respondit dicens: Potestis bibere calicem, quem ego bibiturus 
sum? Dicentibus autem illis: Possumus; ait illis Jesus: Calicem quidem 
meum bibetis; sedere autem ad dexteram meam vel ad sinistram non est meum 
dare vobis, sed quibus paratum est a Patre meo.
          

            64.
            Quam patiens et clemens Dominus, quam alta sapientia et bona 
charitas! Volens enim ostendere quia non perfunctoriam rem aliquam discipuli 
postularent,
-----------------------------------------------------------
sed eam quam impetrare non possent, praerogativam ejus paternae honorificentiae 
reservavit: non metuens, ne quid juri proprio derogaret, qui non rapinam 
arbitratus est esse se aequalem Deo; simul diligens discipulos, quia, 
sicut habes, usque in finem dilexit eos, noluit iis quos diligeret, 
videri quod peterent denegasse: sanctus et bonus Dominus, qui mallet aliquid 
dissimulare de jure, quam de charitate deponere: Charitas enim patiens 
est, benigna est, non aemulatur, non inflatur, non quaerit quae sua sunt. 
563
          

            65.
            Denique ut agnoscatis non infirmitatis, sed indulgentiae esse, 
quia dixit: Non est meum dare vobis; ubi sine matre filii Zebedaei rogant, 
nihil de Patre dixit; sic enim habes: Non est meum dare
-----------------------------------------------------------
vobis, sed quibus paratum est. Ita Marcus evangelista posuit. Ubi 
vero mater pro filiis rogat, hoc est, secundum Matthaeum: Non est, inquit, 
meum dare vobis, sed quibus paratum est a Patre meo, hic addidit: 
A Patre meo; quia majorem indulgentiam maternus poscebat affectus.
          

            66.
            Quod si putant, dicendo: Quibus paratum est a Patre meo, quia, 
aut, Patri plus tribuit, aut sibi aliquid derogavit; dicant utrum et illic 
putent Patri aliquid derogatum, quia dixit in Evangelio Filius de Patre: 
Pater non judicat quemquam.
          

            67.
            Quod si sacrilegum putamus credere quia Pater ita judicium 
detulit Filio, ut ipse non habeat;
-----------------------------------------------------------
habet enim, nec potest amittere quod habet naturaliter divina majestas: 
sacrilegum utique aestimare debemus quia non potest Filius dare quidquid 
aut homines mereri possunt, aut quaevis accipere creatura; praesertim cum 
ipse dixerit: Ego ad Patrem
-----------------------------------------------------------
vado, et quodcumque ab eo petieritis in nomine meo, hoc faciam. Si 
enim quod Pater dare potest, Filius non potest, mentita est ergo veritas, 
et non potest facere quidquid in nomine ejus Pater fuerit obsecratus. Nec 
enim ideo dixit: Quibus paratum est a Patre meo, ut tantummodo a Patre 
poscatur: nam omnia quaecumque a Patre fuerint postulata, se donare memoravit. 
Denique non dixit: Quodcumque a me petieritis, hoc faciam; sed: Quodcumque 
ab eo petieritis in nomine meo, hoc faciam.
          
        


          CAPUT VI.
Accuratius propositam soluturus objectionem, contendit memoratam petitionem, 
si modo in se impossibilis non fuit, possibilem fuisse Christo; maxime 
cum ipsi omne judicium Pater dederit, quod sine ulla imperfectionis nota 
intelligendum. Attamen idem postulatum inter impossibilia censendum probat. 
Quod ut omnino esset possibile, tunc responsum Christi secundum naturam 
humanam accipiendum tradit, ac loci explicatione declarat. Denique iterum 
suam confirmat de sessionis hujus impossibilitate responsionem.
-----------------------------------------------------------


            68.
            Quaero nunc utrum possibile aliquid humanae conditioni, aut 
alicui creaturae, an impossibile putent a Zebedaei conjuge et filiis postulatum? 
Si possibile, quomodo ad sinistram suam vel ad dexteram impertiendae apostolis 
sedis non habuit potestatem, qui omnia fecit esse, quae non erant?
-----------------------------------------------------------
Aut quomodo non poterat judicare de meritis hominum, cui Pater dedit omne 
judicium?
          

            69.
            Notum est quemadmodum dederit: nam quomodo quasi indigens 
accepit Filius, qui omnia creavit ex nihilo? Quorum igitur naturas fecerat, 
eorum judicium non habebat? Dedit autem Pater Filio omne judicium; Ut omnes, 
inquit, honorificent Filium, sicut honorificant Patrem. Non igitur 
potentia Filii, sed cognitio nostra proficit: neque aliquid ad substantiam 
564 ejus accedit, sed ad nostram utilitatem, quod a nobis cognoscitur; 
ut cognoscendo Dei Filium, vitam habeamus aeternam.
          

            70.
            Cum autem in cognitione Filii Dei honor illius, noster autem 
non illius sit profectus, si quis putat
-----------------------------------------------------------
quia Dei virtus illo honore cumulatur, necesse est etiam Deum Patrem credat 
posse cumulari; quia et ipse per cognitionem nostram clarificatur sicut 
Filius, juxta quod scriptum est, dicente Filio: Ego te clarificavi super 
terram. Ergo si possibile aliquid erat quod petebatur, in potestate 
utique Filii fuit.
          

            71.
            Sed tamen ostendant, si possibile putant, qui de hominibus 
aut caeteris creaturis, aut ad dexteram, aut ad sinistram Dei sedeat; Pater 
enim dicit Filio: Sede ad dexteram meam. Itaque si quis ad dexteram 
Filio sedet, inter ipsum utique
-----------------------------------------------------------
et Patrem, ut humano usu loquamur, Filius medius reperitur.
          

            72.
            Non ergo possibile homini aliquid petebatur, sed noluit dicere 
quod homines sedere secum non possint; si quidem divinam suam gloriam celari, 
priusquam resurgeret, non divulgari cupiebat. Nam et supra cum inter famulos 
suos Moysen et Eliam apparuisset in gloria, monuerat discipulos, ne cui 
dicerent, quod vidissent.
          

            73.
            Itaque si possibile non erat hominibus vel creaturis caeteris 
hoc mereri, non debet videri Filius minus posse, quia non dedit apostolis, 
quod nec Pater hominibus vel creaturis caeteris dedit. Aut dicant cui horum 
dederit Pater. Non utique angelis, de quibus Scriptura dicit quia omnes 
angeli
-----------------------------------------------------------
stabant in circuitu sedis. Denique Gabriel se stare dixit, sicut habes: 
Ego sum Gabriel, qui asto ante Dominum.
          

            74.
            Non ergo angelis, non senioribus qui adorant sedentem; illi 
enim non super sedem majestatis sedent: sed, ut dixit Scriptura, in circuitu 
sedis; sedes enim aliae viginti et quatuor sunt, ut habes in Apocalypsi 
Joannis: Et supra sedem viginti quatuor seniores sedentes. In Evangelio 
quoque ipse Dominus dicit: Cum sederit Filius homnis in sede majestatis 
suae, sedebitis et ipsi super sedes duodecim, judicantes duodecim tribus 
Israel. Non ergo sedis suae dixit apostolis dari posse consortium, 
sed alias illas sedes esse duodecim; quas tamen non pro corporali consessu, 
sed pro
-----------------------------------------------------------
successu spiritalis gratiae aestimare debemus.
          

            75.
            Denique in libro Regnorum dixit Michaeas propheta: Vidi Dominum 
Deum Israel sedentem super thronum suum, et omnis militia coeli stabat 
circa eum, ad dexteram ejus et ad sinistram. Quomodo igitur stantibus 
angelis ad dexteram vel ad sinistram Domini Dei, stante omni militia coelesti, 
sedebunt homines ad dexteram Dei, vel ad sinistram, quibus pro virtutis 
praemio angelorum similitudo promittitur, sicut Dominus dicit: Eritis sicut 
angeli in coelo? Sicut angeli, dicit, non plus quam angeli.
          

            76.
            Si ergo nihil plus dedit Pater quam Filius, nihil utique minus 
dedit Filius quam Pater: nihil igitur minus Filius potest quam Pater.
-----------------------------------------------------------

          

            77.
            Ponite tamen possibile impetratu hominibus 565 quod posceretur, 
quid est quod ait: Sedere autem ad dexteram meam vel ad sinistram non est 
meum dare vobis? Quid est meum? Supra dixit: Calicem quidem meum bibetis; 
infra posuit: Non est meum dare vobis; et supra meum, et infra meum dixit, 
nec immutavit. Ergo superiora docent propter quid dixerit meum.
          

            78.
            Rogatus enim a muliere quasi homo, ut ad dexteram vel ad sinistram 
suam filios ejus sedere pateretur; quia illa quasi hominem rogaverat, et 
Dominus quasi tantummodo homo de sua passione
-----------------------------------------------------------
respondit: Potestis bibere calicem, quem ego bibiturus sum?
          

            79.
            Itaque quia secundum carnem de passione sui corporis loquebatur, 
demonstrare voluit quod secundum carnem quidem subeundae passionis nobis 
exemplum ac similitudinem derelinqueret, secundum humanam autem conditionem 
non sedis supernae consortia donaret. Hoc est enim quod dixit: Non est 
meum; sicut alibi: Mea doctrina non est mea; non est enim, inquit, 
secundum carnem mea: quia quae divina sunt, non sunt carnis eloquia.
          

            80.
            Indulgentiam autem suam circa discipulos quos diligeret, quam 
expresse revelavit, praemittens: Calicem quidem meum bibetis? Etenim quia
-----------------------------------------------------------
non debebat id dare quod petierant, aliud proposuit; ut prius commemoraret 
quid iis tribueret, quam quid negaret: quo magis aequitatem sibi petitionis, 
quam studium Dominicae liberalitatis intelligerent defuisse.
          

            81.
            Calicem quidem, inquit, meum bibetis, hoc est, passionem quidem 
quae carnis meae est, non negabo; quod enim humanae assumptionis habeo, 
potestis imitari: donavi vobis victoriam passionis, haereditatem crucis: 
Sedere autem ad dexteram meam, vel ad sinistram, non est meum dare vobis. 
Non dixit: Non est meum dare, sed, non est meum dare vobis, hoc est, non 
sibi potestatem deesse asserens, sed meritum creaturis.
          

            82.
            Accipe aliter: Non est meum dare vobis. Quod est, non est meum, 
qui veni humilitatem
-----------------------------------------------------------
docere: non est meum, qui veni non ministrari, sed ministrare: non est 
meum, qui justitiam servo, non gratiam.
          

            83.
            Denique ad Patrem referens, addidit: Quibus paratum est; ut 
ostenderet Patrem quoque non petitionibus deferre solere, sed meritis, 
quia Deus personarum acceptor non est. Unde et Apostolus ait: Quos 
praescivit, et praedestinavit; non enim ante praedestinavit, quam 
praesciret: sed quorum merita praescivit, eorum praemia praedestinavit.
          

            84.
            Jure igitur reprehenditur mulier, quae et impossibilia et speciali 
quodam privilegio ab eo Domino postulavit, qui ea quae sanctis judicavit 
esse donanda, non duobus apostolis, sed omnibus discipulis,
-----------------------------------------------------------
etiam sine cujusquam precatione, voluntaria sui largitate contulerit, sicut 
scriptum est: Duodecim vos sedebitis super sedes, judicantes duodecim tribus 
Israel. 566
          

            85.
            Ergo etiamsi possibile putemus postulatum fuisse, calumniae 
locus non est; tamen cum
-----------------------------------------------------------
legerim Seraphim stare, quomodo possum quod homines ad dexteram vel 
ad sinistram Filio Dei sedeant, arbitrari? Supra Cherubim Dominus sedet, 
sicut habes: Qui sedes super Cherubim, appare; quomodo apostoli super 
Cherubim sedebunt?
          

            86.
            Et hoc tamen colligo non ex meo ingenio, sed ex Dominicae vocis 
oraculo; ipse enim Dominus in posterioribus apostolos commendans Patri, 
ait: Pater, quos dedisti mihi, volo ut ubi ego sum, et illi sint mecum. 
Utique si judicasset quia divinam sedem Pater hominibus daret, dixisset: 
Volo ut ubi ego sedeo, et illi sedeant mecum; Sed volo, inquit, ut sint 
mecum, non ut sedeant mecum; et ubi ego, non quomodo ego.
-----------------------------------------------------------

          

            87.
            Deinde sequitur: Ut videant claritatem meam. Nec hic dixit: 
Ut habeant claritatem meam, sed ut videant; servus enim videt, Dominus 
possidet; sicut et David docuit dicens: Ut videam voluptatem Domini. 
Et ipse Dominus in Evangelio revelavit asserens: Beati mundi corde, ipsi 
enim Deum videbunt. Videbunt, inquit, non super Cherubim cum Deo sedebunt.
          

            88.
            Desinant ergo viliora secundum divinitatem aestimare de Dei 
Filio, ne viliora quoque de Patre aestiment. Qui enim male crediderit de 
Filio, non potest bene sentire de Patre: qui male crediderit de Spiritu, 
non potest bene sentire de Filio. Ubi enim una dignitas, una gloria, una 
charitas, una majestas est; in commune derogatur, quidquid
-----------------------------------------------------------
in aliquo putaveris derogandum: jam enim non erit plenitudo quam discernas 
et dividas in aliquas portiones.
          
        


          CAPUT VII.
Objectio petita ex hoc loco: Dilexisti eos, sicut et me dilexisti, ut diluatur, 
primo Arianorum expositionis impietas demonstratur, deinde comparantur 
eadem verba cum similibus, ac demum totus locus consideratur. Hinc deducitur 
Christi missionem, etsi secundum carnem accipienda est, illi non officere. 
Quo probato, qui fiat divina missio describitur.

            89.
             Exsistunt tamen, Imperator auguste, qui hanc 
divinae unitatem substantiae negare cupientes, extenuare studeant Patris 
et Filii
-----------------------------------------------------------
charitatem; quia scriptum est: Et dilexisti eos, sicut et me dilexisti. 
Quod cum dicunt, qui aliud agunt, nisi inter Dei Filium et homines aequalitatem 
quamdam comparationis inducunt?
          

            90.
            Numquid sic diligi possunt a Deo homines quemadmodum Filius, 
in quo complacuit Pater? Ille
-----------------------------------------------------------
per se complacet, nos per ipsum: in quibus enim Deus Filium suum ad imaginem 
suam cernit, eos per Filium adsciscit in gratiam filiorum; ut quemadmodum 
per imaginem ad 567 imaginem sumus, sic per generationem Filii in adoptionem 
vocemur. Alius igitur naturae amor sempiternus, alius gratiae.
          

            91.
            Aut si ex verbis faciunt quaestionem, quia scriptum est: Et 
dilexisti eos, sicut et me dilexisti; et comparationem factam putant: ergo 
et illud comparative dictum putant: Estote misericordes, sicut et Pater 
vester qui est in coelis, misericors est; et alibi: Estote perfecti, 
sicut et Pater meus, qui in coelis est, perfectus est. Quod si ille 
secundum plenitudinem majestatis suae perfectus est, nos autem perfecti 
secundum virtutis accedentis
-----------------------------------------------------------
profectum; etiam Filius diligitur a Patre secundum semper manentis plenitudinem 
charitatis: in nobis autem charitatem Dei virtutis emeretur profectus.
          

            92.
            Vides igitur quam gratiam Deus dederit hominibus, et tu Patris 
et Filii vis dissolvere naturalem et individuam charitatem; et tu verba 
adhuc discutis, ubi unitatem majestatis advertis?
          

            93.
            Vide totum hunc locum, ex cujus affectu loquatur; habes enim 
dicentem ipsum: Clarifica me, Pater, claritate ea quam habui, priusquam 
mundus esset, apud te. Vide quia ex primi hominis loquatur affectu; 
quia nobis ea petitione deposcit, quae ante peccatum in paradiso homo meminerit 
esse collata, ut et latroni in passione memoravit: Amen, amen dico tibi, 
hodie mecum eris in
-----------------------------------------------------------
paradiso. Haec est ante mundum claritas. Mundum autem pro hominibus 
dixit, sicut habes: Ecce mundus totus post ipsum abit; et alibi: Ut 
cognoscat hic mundus quia tu me misisti.
          

            94.
            Et tamen ut scires magnum Deum et salutarem et omnipotentem 
Dei Filium; indicium suae majestatis admiscuit dicendo: Et mea omnia tua 
sunt, et tua mea. Omnia habet, et tu missum esse ad injuriam derivas?
          

            95.
            Qui si secundum carnem non accipis missum, ut Apostolus dixit, 
et ex verbo simplici praejudicium struis, quo dicas inferiores a superioribus 
mitti solere: quid ad illa respondes, quia Filius ad homines missus est? 
Nam si minorem putas
-----------------------------------------------------------
eum qui mittitur, eo videlicet a quo mittitur; disce quod et minor majorem 
misit, et majores ad minores missi sunt. Nam et Tobias Raphaelem archangelum 
misit, et angelus ad Balaam missus
-----------------------------------------------------------
est.
          

            96.
            Numquid ergo minor etiam Judaeis Dei Filius, ad quos mittebatur? 
De ipso enim scriptum est: Novissime autem misit eis filium suum unicum 
dicens: Verebuntur filium meum. Et vide quia ante servos, postea filium 
nominavit; ut scias quod Deus Filius unigenitus secundum divinitatis potentiam 
nec nomen habet, nec consortium commune cum servis: reverendus mittitur, 
non cum famulis conferendus. 568
          

            97.
            Et bene addidit, meum, ut non unus de multis, nec degeneris 
naturae, nec minoris alicujus potestatis: sed verus a vero, et paternae 
imago venisse substantiae crederetur.
          

            98.

-----------------------------------------------------------
Esto tamen, minor sit qui mittitur, eo a quo mittitur; ergo et Pilato minor 
Christus, quoniam Pilatus misit eum ad Herodem. Sed sermo non praejudicat 
potestati: Scriptura, quae missum dicit a Patre, missum dicit a praeside.
          

            99.
            Unde si sobrie de Dei Filio quae digna sunt, opinemur; ideo 
missum intelligere debemus, quia ex illo incomprehensibili inenarrabilique 
secreto majestatis profundae dedit se comprehendendum pro captu nostro 
mentibus nostris Dei Verbum, non solum cum se exinaniret, sed etiam cum 
habitaret in nobis, sicut scriptum est: Quoniam inhabitabo in illis. 
Denique et alibi habes quia Deus dixit: Venite, descendamus, et confundamus 
linguas eorum. Non enim Deus de loco
-----------------------------------------------------------
aliquando descendit, qui ait: Ego coelum et terram compleo; sed in 
eo descendere videtur, si nostros Dei Verbum penetret affectus, sicut dixit 
propheta: Parate viam Domino, rectas facite semitas ejus;; ut quemadmodum 
ipse promisit, veniens cum Patre, apud nos faciat mansionem. Evidens est 
igitur quomodo veniat.
          
        


          CAPUT VIII.
Christo in quantum verus est Dei Filius, Dominum non esse, sed in quantum 
homo est; ut verbis ejusdem modo Patrem, modo Dominum compellantis significatur. 
Quot haereses uno jugulentur Scripturae versiculo. Distinguenda igitur 
quae Christo vel ut Dei vel ut Davidis filio conveniant; illi enim sub 
ultimo tantum nomine ascribendum, quod servus fuerit. Ad extremum complures 
locos demonstrat non nisi secundum incarnationem accipi posse.
-----------------------------------------------------------


            100.
            Unde et evidens est quomodo dominum dicat,
-----------------------------------------------------------
quem Patrem novit; ait enim: Confiteor tibi, Pater, Domine coeli et terrae. 
Ante Patrem dixit Sapientia suum, postea creaturae Dominum nuncupavit. 
Itaque dominatum non esse ubi vera progenies est, ipse Dominus ostendit 
in Evangelio suo, dicens: Quid vobis videtur de Christo? cujus Filius est? 
Dicunt ei: David. Ait illis Jesus: Quomodo ergo David in spiritu vocat 
eum Dominum, dicens: Dixit Dominus Domino meo: Sede a dextris meis? Et 
addidit: Si ergo David in spiritu vocat eum Dominum, quomodo filius ejus 
est? Et nemo poterat ei respondere verbum.
          

            101.
            O quam caute propter Arianos etiam in hoc testimonio Dominus 
fidei prospexit! Non enim dixit: Vocat eum spiritus dominum: sed quia David 
dixit in
-----------------------------------------------------------
spiritu; ut cujus secundum carnem 569 Filius est, David scilicet, ejus 
etiam secundum divinitatem et Dominus et Deus crederetur. Vides igitur 
quia nomen pietatis et dominii discretum est.
          

            102.
            Et bene Dominus suum quidem Patrem coeli autem et terrae Dominum 
praedicavit; ut tu cum legis et Patrem et Dominum, intelligas Patrem Filii, 
et Dominum creaturae. In alio praerogativa naturae est, in alio auctoritas 
potestatis; formam enim servi accipiens, eo utique Dominum vocat, quo servitutem 
suscepit, aequalis in Dei forma, servus in corporis: servitus enim carnis, 
dominatus autem divinitatis est. Unde et Apostolus ait: Deus Domini nostri 
Jesu Christi, pater gloriae, hoc est, Deum assumptionis humanae asserens, 
Patrem autem gloriae.
-----------------------------------------------------------
Num enim duos filios habuit Deus Christum et gloriam? Minime. Ergo si unus 
Dei Filius Christus, utique Christus est gloria. Quid autem ei derogas, 
qui Patris gloria est?
          

            103.
            Si ergo et Filius gloria est, et Pater gloria; quia Pater gloriae 
non potest aliud esse quam gloria: non divisio gloriarum, sed una est gloria. 
Itaque ad proprietatem naturae gloria refertur, dominatus autem ad suscepti 
corporis servitutem. Si enim caro etiam justi animae subdita est, sicut 
scriptum est: Castigo corpus meum, et servituti redigo, quanto magis 
subjecta et divinitati, de qua dicitur: Quoniam universa serviunt tibi?
          

            104.
            Una autem quaestione et Sabellianos et Photinianos et Arianos 
Dominus exclusit. Nam cum Dominum
-----------------------------------------------------------
dixisse Domino dicit, Sabellius excluditur, qui eumdem Patrem vult esse 
quem Filium. Excluditur Photinus, qui secundum carnem judicat; quia dominus 
David regis non poterat esse, nisi qui Deus
-----------------------------------------------------------
est; scriptum est enim: Dominum Deum tuum adorabis, et illi soli servies. 
Numquid contra Legem propheta sentiret, qui sub Lege regnaret? Excluditur 
Arius, qui Filium sedere audit ad dexteram Patris; ut si ex usu argumentetur 
humano, ipse se perimat, et venenum sacrilegae disputationis suae in se 
refundat, ut dum inaequalitatem Patris et Filii ex consuetudine hominum 
interpretatur, in utroque a vero devius, eum praeferat cui derogat, confessurus 
priorem quem audit ad dexteram. Excluditur etiam Manichaeus: non enim negat 
esse se David filium secundum carnem; ut pote qui clamantibus caecis: Jesu, 
fili David, miserere nobis; et delectatus est fide, et stetit et curavit 
eos: sed negat hoc suae esse aeternitatis, si David solius filius
-----------------------------------------------------------
a perfidis nominetur.
          

            105.
            Nam Filius Dei est contra Hebionem, Filius David est contra 
Manichaeos: Filius Dei est contra Photinum, Filius David est contra Marcionem: 
Filius Dei est contra Paulum Samosatenum: 570 Filius David est contra Valentinum: 
Filius Dei est contra Arium atque Sabellium gentilis erroris haeredes: 
Dominus David est contra Judaeos, qui Dei Filium in carne cernentes, hominem 
tantummodo impio furore credebant.
          

            106.
            Sed Ecclesiastica fide et Dei Patris et David idem atque unus 
est Filius; quia incarnationis Dei mysterium universae salus est creaturae; 
secundum quod scriptum est: Ut sine Deo pro omnibus gustaret mortem, 
id est, quod creatura omnis
-----------------------------------------------------------
sine passione aliqua divinitatis Dominici sanguinis redimenda sit pretio, 
ut alibi habet: Omnis creatura liberabitur a servitute corruptionis.
          

            107.
            Aliud est igitur secundum divinam substantiam, aliud secundum 
susceptionem carnis Filium nominari: nam secundum generationem divinam 
Deo Patri aequalis est Filius, et secundum susceptionem corporis Deo Patri 
servus est; quia formam servi, inquit, accepit: unus tamen atque idem 
est Filius. Contra autem sancto patriarchae David secundum gloriam suam 
Dominus est, secundum corporalis successionis seriem filius est, non deficiens 
a se, sed nostrae jus sibi adoptionis acquirens.
          

            108.
            Nec solum ex genere David servitutem suscepit
-----------------------------------------------------------
in persona hominis; sed etiam ex nomine, sicut habes: Inveni David servum 
meum; et alibi: Ecce ego mittam ad vos servum meum, Oriens nomen est 
ei. Et ipse Filius
-----------------------------------------------------------
ait: Sic dicit Dominus, qui finxit me ex utero servum sibi, et dixit mihi: 
Magnum tibi est vocari puerum meum. Ecce posui te in testamentum generis 
mei, in lucem gentium; ut sis in salutem usque ad extremum terrae. 
Cui hoc dicitur, nisi Christo? qui cum in forma Dei esset, exinanivit se, 
et formam servi accepit. Quid est in Dei forma, nisi in divinitatis 
plenitudine?
          

            109.
            Disce igitur quid sit: Formam servi accepit, id est, plenitudinem 
perfectionis humanae, plenitudinem obedientiae. Ideoque dicit in psalmo 
trigesimo: Statuisti in loco spatioso pedes meos. Super omnes inimicos 
meos factus sum opprobrium. Illustra faciem tuam super servum tuum. 
Servus dictus est homo, in quo sanctificatus est:
-----------------------------------------------------------
servus homo, in quo unctus est: servus homo, in quo factus sub Lege, factus 
ex Virgine est; et ut compendio dicam, servus dictus est, in quo matrem 
habet, sicut scriptum est: O Domine, ego servus tuus, ego servus tuus, 
et filius ancillae tuae; et alibi: Afflictus sum et humiliatus sum 
nimis.
          

            110.
            Quis nimis humiliatus est, nisi Christus, qui venit ut omnes 
liberaret per obedientiam? Sicut enim per inobedientiam unius hominis peccatores 
constituti sunt plurimi, ita et per unius obedientiam justi constituentur 
multiaccepit, Christus princeps sacerdotum, 
an David, qui neque sacerdotium habuit, neque passionem subiit? Quis sacrificavit
-----------------------------------------------------------
hostiam laudis?
          

            111.
            Sed si hoc parum est, accipe aliud: Custodi animam meam, quoniam 
ego sanctus sum. Numquid de se hoc diceret David? Sed ille dicit, 
qui ait: Non derelinques animam meam in inferno, nec dabis sanctum tuum 
videre corruptionem. Idem ergo utrumque dicit.
          

            112.
            Addidit vero: Salvum fac servum tuum; et infra: Da postestatem 
puero tuo, et filio ancillae tuae; et alibi, id est, in Ezechiele: 
Et suscitabo super eos pastorem unum, et reget eos servus meus David. Ipse 
pascet eos, et erit eorum pastor: et ego Dominus ero illis in Deum, et 
servus meus David in medio eorum princeps. Utique David jam defunctus 
erat, filius
-----------------------------------------------------------
Jesse. De Christo itaque dicit, qui propter nos filius ancillae factus 
est, secundum formam hominis; nam secundum divinam generationem non matrem 
habet, sed Patrem: nec corporalis ventris est fructus, sed sempiterna Dei 
virtus.
          

            113.
            Ergo etiam illud cum legimus quia dixit Dominus: Tempus meum 
nundum impletum est, et: Adhuc modicum vobiscum sum (Joan. XIII,
-----------------------------------------------------------
33), et: Vado ad eum qui misit me, 
ad incarnationis sacramentum referre debemus. Cum autem legimus: Et Deus 
clarificatus est in eo, et Deus clarificavit eum; quid ibi est quaestionis, 
ubi et Filius clarificatur a Patre, et Pater clarificatur a Filio?
          

            114.
            Denique ut fidem unitatis et copulam Trinitatis aperiret, etiam 
ab Spiritu clarificandum esse se dixit, sicut habes: Ille de meo accipiet, 
et clarificabit me. Clarificat ergo Dei Filium etiam Spiritus sanctus. 
Quomodo igitur ipse dixit: Si ego clarificavero me ipsum, claritas mea 
nihilum est? Ergo nihil est claritas Filii? Sacrilegum est dicere, 
nisi referas ad carnem; quia
-----------------------------------------------------------
ex persona hominis Filius loquebatur, eo quod comparatione divinitatis 
nulla est carnis claritas.
          

            115.
            Desinant igitur impie objicere, quod in suam perfidiam retorquetur. 
Dicunt enim: Scriptum est: Nunc clarificatus est Filius hominis. Non 
nego scriptum: Clarificatus est Filius hominis; sed videant quid sequatur: 
Et Deus clarificatus est in eo. Ego excusationem habeo de Filio hominis, 
ille de Patre non habet; quia Pater non suscepit carnem. Excusationem habeo, 
et non utor: ille non habet, et calumniatur. Aut simpliciter me patiatur 
intelligere, aut ad carnem referre quae carnis sunt. Pia mens, quae leguntur 
secundum carnem divinitatemque, distinguit: sacrilega confundit, et ad 
divinitatis detorquet injuriam, quidquid secundum humilitatem
-----------------------------------------------------------
carnis est dictum. 572
          
        


          CAPUT IX.
Judaico more ordinem verborum: In nomine Patris et Filii et Spiritus sancti, 
objicientibus, praeter responsum quod vir sanctus indicat a se jam datum, 
regerit etiam Filium ante Patrem saepe locari.

            116.
             Quid quod etiam more Judaico falsi et impudentes 
interpretes Ariani verborum sunt divinorum, dicentes usque adeo aliam Patris, 
aliam Filii, aliam Spiritus sancti esse potestatem, ut scriptum sit: Ite, 
docete omnes gentes, baptizantes eos in nomine Patris et Filii et Spiritus 
sancti; et ex verborum ordine differentiam divinae faciunt potestatis?
-----------------------------------------------------------

          

            117.
            Ego autem licet hoc ipsum testimonium in superioribus libris 
pro unitate asseruerim majestatis ac nominis, tamen si hinc faciunt quaestionem, 
possum testimoniis asserere Scripturarum in plerisque locis prius Filium 
nominatum, postea Patrem dictum. Numquid igitur quia Filii significatio 
ante praemissa est, verborum, ut Ariani volunt, praejudicio Pater secundus 
a Filio est? Absit, inquam, absit.
-----------------------------------------------------------
Nescit hunc ordinem fides, nescit discretum Patris et Filii honorem. Non 
legi, non audivi, nec aliquem in Deo inveni gradum. Nusquam secundum, nusquam 
tertium Deum legi: primum legi, primum ac solum audivi (Esai XLIV, 6).
          

            118.
            Si ordinis exigimus superstitionem, nec ad dexteram Patris 
sedere Filius debet, nec primum se et principium debuit dicere. Male ergo 
Evangelista prius a Verbo, quam a Deo coepit, dicens: In principio erat 
Verbum, et Verbum erat apud Deum. Etenim juxta humani ritus ordinem, 
prius Patrem debuit nominare. Nescivit etiam Apostolus ordinem, qui ait: 
Paulus servus Christi Jesu, vocatus apostolus, segregatus in Evangelium 
Dei; et alibi: Gratia Domini nostri Jesu Christi, et charitas
-----------------------------------------------------------
Dei, et communicatio Spiritus sancti. Si verborum persequamur ordinem, 
in primo Filium posuit, in secundo Patrem. Sed verborum ordo saepe mutatur; 
et ideo non debes vel de ordine, vel de gradu Patri Deo et Filio ejus facere 
quaestionem, cum secundum divinitatem divisio nulla sit unitatis.
          
        


          CAPUT X.
Arianos ad gentiles palam transire, dum objiciunt illa verba: Qui in me 
credit, non in me credit, etc. Verus loci sensus explicatur, et ne credatur 
Dominus nostram in ipsum fidem prohibuisse, alias ut Deus, alias ut homo 
locutus ostenditur. Mox variis ejusdem fidei effectibus prolatis in medium, 
alios quoque nonnullos locos eodem modo sumendos probat.

            119.

-----------------------------------------------------------
Ad extremum ut christianos se non esse manifestent, negant in Christum 
esse credendum, dicentes scriptum esse: Qui in me credit, non credit in 
me, sed in eum qui me misit. Hanc ego exspectabam confessionem, quid 
me quibusdam ambagibus ludebatis? Sciebam mihi adversum gentiles esse contentionem: 
573 sed illi convertuntur, vos non convertimini. Illi si credant, salvum 
est sacramentum: vos perdidistis acceptum; et nec coeptum fortasse, sed 
fictum.
          

            120.
            Scriptum est, inquiunt: Qui in me credit, non in me credit, 
sed in eum qui me misit. Sed videte quid sequatur, et videte sic quemadmodum 
se Dei Filius vult videri; sequitur enim: Et qui videt me, videt eum qui 
me misit, hoc est,
-----------------------------------------------------------
quia Pater videtur in Filio. Exposuit igitur id quod ante praemisit, quia 
ille credit in Filium, qui confitetur et Patrem. Nam qui Filium nescit, 
nec Patrem novit; omnis enim qui negat Filium, nec Patrem habet: qui confitetur 
Filium, et Filium, et Patrem habet.
          

            121.
            Quid est ergo: Non credit in me? Non in id quod corporaliter 
cernitis, non in hominem tantummodo, quem videtis: non enim in hominem 
tantummodo credendum asseruit, sed ut credas quia Jesus Christus ipse est 
Dei Filius et homo. Propter quod et utrumque ait: A meipso non veni (Joan. 
VII,
-----------------------------------------------------------
28); et alibi: Ego sum principium quod et loquor vobis. Quasi homo, 
a se non venit: quasi Dei Filius non ex homine principium habet: sed sum, 
inquit, ipse principium quod et loquor vobis: neque humana, sed divina 
sunt, quae locutus sum.
          

            122.
            Neque enim fas est credere quod negaverit in se esse credundum, 
cum ipse dixerit: Ut omnis qui credit in me, in tenebris non maneat; 
et alibi: Haec est enim voluntas Patris mei qui me misit, ut omnis qui 
videt Filium et credit in eum, habeat vitam aeternam; et alibi: Creditis 
in Deum, et in me credite.
          

            123.
            Nemo ergo Filium sine Patre accipiat, quia Filium legimus. 
Habet Patrem Filius, sed non temporalem,
-----------------------------------------------------------
non ex passione, non ex conceptione, non ex gratia. Generationem legi, 
non legi conceptionem. Et Pater dicit, genui; non dicit, creavi: et 
Filius non creatorem suum Deum secundum aeternitatem divinae generationis, 
sed Patrem nominat.
          

            124.
            Se quoque nunc ex persona hominis, nunc in Dei majestate significat: 
nunc unitatem sibi divinitatis cum Deo Patre vindicans, nunc fragilitatem 
humanae carnis assumens: nunc doctrinam suam se non habere, nunc voluntatem 
suam se non quaerere: nunc testimonium suum verum non esse, nunc verum 
esse significans. Nam ipse dixit: Si ego testimonium perhibeo de me ipso, 
testimonium meum non est verum. Et ipse in posterioribus ait:
-----------------------------------------------------------
Et si ego testimonium perhibeo de me, verum est testimonium meum.
          

            125.
            Quomodo igitur non est verum testimonium tuum, Domine Jesu, 
cui qui credidit, in cruce licet positus, et inter confessi sceleris supplicia 
constitutus, merita latronis exuit, praemia innocentis emeruit?
          

            126.
            Deceptus est ergo Paulus, qui ideo recepit oculos, quia credidit, 
quos amiserat, antequam crederet?
          

            127.
            Erravitne etiam Jesus Nave, qui ducem militiae coelestis agnovit? 
Sed posteaquam credidit, 574 statim vicit, dignus qui fidei praelio triumpharet. 
Denique non aeratas acies in bella produxit, nec ariete, caeterisque tormentorum 
machinis, sed
-----------------------------------------------------------
tubarum septem sacerdotalium sono, murorum hostilium septa deposuit. Ita 
bellum immane confecit tubae clangor, et infula sacerdotis.
          

            128.
            Vidit hoc meretrix, et quae in excidio civitatis remedia desperaret 
salutis, quia fides vicerat, signa fidei atque vexilla Dominicae passionis 
attollens, coccum in fenestra ligavit; ut species cruoris mystici quae 
foret mundum redemptura, vernaret. Ita foris Jesu nomen fuit praeliantibus 
ad victoriam, intus species Dominicae passionis periclitantibus ad salutem. 
Unde quia intellexit Rahab coeleste mysterium, dicit Dominus in psalmo. 
Memor
-----------------------------------------------------------
ero Rahab et Babylonis, scientium me.
          

            129.
            Quomodo ergo non est verum testimonium tuum, Domine, nisi secundum 
fragilitatem hominum? Omnis enim homo mendax.
          

            130.
            Denique ut secundum hominem dixisse se demonstraret, ait: Qui 
misit me Pater, ipse testimonium perhibet de me. Verum autem est testimonium 
secundum divinitatem, sicut ipse ait: Et verum est testimonium meum; quia 
scio unde veni, et quo vado: vos autem nescitis unde veni, et quo vado. 
Vos secundum carnem judicatis. Non ergo secundum divinitatem, sed 
secundum hominem judicant, qui putant Christo testificandi scientiam defuisse.
          

            131.
            Ergo cum audis: Qui credit in me, non credit
-----------------------------------------------------------
in me; et: Qui misit me Pater, ipse mihi mandatum dedit; didicisti 
quo id putes esse referendum. Denique mandatum quod esset, ostendit dicens: 
Pono animam meam, ut iterum sumam illam. Nemo tollit eam a me, sed ego 
pono eam a me ipso. Vides ideo dictum, ut ostenderet liberam sibi 
ponendae ac resumendae animae potestatem, sicut ipse dixit: Potestatem 
habeo ponendi eam, et potestatem habeo iterum sumendi eam. Hoc mandatum 
accepi a Patre meo.
          

            132.
            Sive igitur mandatum, sive, ut aliqui Latini codices habent, 
praeceptum, non utique secundum divinitatem, sed secundum incarnationem 
datur, ad subeundae victoriam passionis.
          
        


          CAPUT XI.
Quod Christus legatur nihil a se loqui, hoc referendum ad ipsius humanitatem. 
Quomodo etiam secundum divinitatem audire ac videre Patrem recte dicatur, 
exposito, Dei Filium creaturam non esse multis coacervatis argumentis evincit.
-----------------------------------------------------------


            133.
             An vero in hanc humilitatem Dei Filium deducemus, 
ut nisi quae audierit, facere aut loqui nesciat: et praescriptam agendi 
loquendique ei putemus esse mensuram; quia scriptum est: Ex me ipso non 
sum locutus? Sed 
ad obedientiam carnis, aut ad fidem unitatis ista referantur. Plerique 
enim doctiores et audire Filium, et dicere aliquid Filio Patrem accipiunt 
per 575 unitatem naturae, quod enim per unitatem voluntatis
-----------------------------------------------------------
novit Filius Patrem velle, videtur audisse.
          

            134.
            Unde non officium corporale, sed arbitrium indissociabile cooperationis 
declaratur; neque enim verborum hic aliquem significat auditum, sed unitatem 
voluntatis atque virtutis, quae et in Patre est et in Filio. Quam etiam 
in Spiritu sancto esse memoravit
-----------------------------------------------------------
alio loco, dicens: Non enim loquetur a se, sed quaecumque audit, loquetur; 
ut adverteremus quia quidquid Spiritus loquitur, loquitur et Filius: et 
quidquid loquitur Filius, loquitur et Pater; quia una sententia et operatio 
Trinitatis est. Sicut enim Pater videtur in Filio, non utique specie corporali, 
sed unitate divinitatis; ita etiam Pater loquitur in Filio, non temporali 
voce, nec corporali sono, sed operis unitate. Denique cum dixisset: Pater 
qui in me manet, ipse loquitur: et opera quae ego facio, ipse facit; addidit: 
Credite mihi, quia ego in Patre, et Pater in me est. Alioquin propter opera 
ipsa credite.
          

            135.
            Hic intellectus est noster secundum divinarum seriem Scripturarum: 
Ariani autem qui nolunt de Deo aestimare quae digna sunt, vel apto suis 
meritis
-----------------------------------------------------------
confutentur exemplo, ne totum carnaliter credant; cum ipsi patris sui diaboli 
opera incorporaliter videant. Sicut de eorum consortibus Judaeis Dominus 
declaravit dicens: Vos quod vidistis patrem vestrum facientem, facitis; 
cum utique non quia diabolum operantem viderint, sed quia arbitria ejus 
fecerint, arguantur, invisibiliter in his secundum iniquitatem suam diabolo 
operante peccatum. Hoc secundum Apostolumpropter insipientiam posuimus 
perfidorum.
          

            136.
            Caeterum satis probatum est Scripturarum exemplis ad unitatem 
majestatis pertinere divinae, quod et Pater maneat in Filio; et ea quae 
loquitur Filius, a Patre videatur audisse. Unitatem autem majestatis
-----------------------------------------------------------
quibus aliis possumus intelligere, quam quod eadem Patri et Filio deferuntur? 
Nam quid praecellentius potest dici, quam quod Apostolusdixit Dominum 
majestatis crucifixum?
          

            137.
            Filius ergo est et Deus majestatis, et Dominus majestatis; 
sed non creaturis subjecta majestas: non ergo creatura Filius.
          

            138.
            Filius paternae est imago substantiae: omnis autem creatura 
dissimilis supernae substantiae, sed non dissimilis Dei Patris Filius: 
non ergo creatura Filius.
          

            139.
            Filius non rapinam arbitratus est esse se aequalem Deo: 
sed nulla creatura aequalis Deo, aequalis autem Filius: non ergo creatura 
Filius.
-----------------------------------------------------------

          

            140.
            Omnis creatura mutabilis: sed non mutabilis Dei Filius: non 
ergo creatura Dei Filius.
          

            141.
            Omnis creatura accidentia et boni et mali recipit suae capacitate 
naturae, eademque decessionem sentit: Dei autem Filio nihil 576 potest 
ex ejus divinitate vel decedere vel accedere: non ergo creatura Dei Filius.
-----------------------------------------------------------

          

            142.
            Omne opus suum adducet Deus in judicium, sed Dei Filius 
non adducitur in judicium; quia ipse judicat: non ergo creatura Dei Filius.
          

            143.
            Postremo ut unitatem intelligas, de ovibus dicens Salvator: 
Nullus, inquit, rapit eas de manu mea. Pater quod dedit mihi, majus omnibus 
est, et nemo potest rapere de manu Patris mei. Ego et Pater unum sumus.
          

            144.
            Sic vivificat Filius, ut Pater: Sicut enim Pater suscitat mortuos 
et vivificat; sic et Filius quos vult, vivificat. Sic suscitat Filius, 
ut Pater: sic conservat Filius, ut Pater. Qui non impar est gratia, quomodo 
impar est potestate? Sic etiam non perdit Filius, ut Pater. Et ideo ne 
quis vel duos deos crederet, vel discretionem potestatis induceret, unum
-----------------------------------------------------------
se esse cum Patre dixit. Id quemadmodum potest dicere creatura? Non ergo 
creatura Dei Filius est.
          

            145.
            Non idem est regnare et servire: Christus autem et rex est 
et filius regis: non ergo servus est Dei Filius. Omnis autem creatura servit; 
sed non servit Dei Filius, qui ex servis filios Dei facit: non ergo creatura 
Dei Filius.
          
        


          CAPUT XII.
Superiora confirmat ex parabola divitis ad quaerendum sibi regnum proficiscentis; 
ostenditque cum regnum tradat Patri Filius, ad contumeliam non accipiendum, 
si omnia huic subjicere Pater dicatur. Nos hic esse Christi regnum, et 
in Christi regno; futuros aliquando in regno Dei, ubi regnat ex aequo tota 
Trinitas.

            146.

-----------------------------------------------------------
Divine itaque illam parabolam induxit divitis, qui in regionem longinquam 
profectus est accipere regnum et reverti, se ipsum secundum substantiam 
divinitatis incorporationisque describens. Ipse enim dives secundum plenitudinem 
divinitatis, qui pro nobis pauper factus est, cum dives esset et rex aeternus, 
et aeterno rege progenitus: peregre profectus secundum corporis susceptionem; 
quia vias hominis tamquam iter ingressus alienum, venit in hunc mundum, 
ut regnum sibi pararet ex nobis.
          

            147.
            Venit ergo Jesus in hanc terram regnum accipere de nobis, quibus 
ait: Regnum Dei intra vos est. Hoc est regnum quod Christus accepit, 
hoc est, quod Patri tradidit. Nam quomodo regnum accepit, qui erat rex 
sempiternus? Venit ergo
-----------------------------------------------------------
Filius hominis accipere regnum, et reverti. Noluerunt eum suscipere Judaei, 
de quibus ait: Illi qui noluerunt me regnare super se, adducite et interficite 
eos.
-----------------------------------------------------------

          

            148.
            Sequamur Scripturarum ordinem. Ille qui venit, regnum Deo Patri 
tradet: et cum tradiderit regnum, tunc et ipse subjectus erit ei, qui sibi 
subjecit omnia; ut sit Deus omnia et in omnibus. Si ut Filius hominis 
regnum accepit Dei Filius; ut Filius utique hominis etiam 577 traditurus 
est, quod accepit: si ut Filius hominis tradit, ergo et ut Filius hominis 
subjectionem, utique per conditionem carnis, non per majestatem divinitatis, 
agnoscit.
          

            149.
            Et tu ad contumeliam objicis, quod ei subjecerit omnia Deus; 
cum audias quod regnum Filius hominis Deo tradat, et ut in superioribus 
diximus libris, legeris: Nemo venit ad me, nisi Pater attraxerit eum, et 
ego resuscitabo eum in novissimo die (lib. II,
-----------------------------------------------------------
cap. 4)? Si litteram sequamur, vide magis atque adverte unitatem honorificentiae: 
et Pater subjecit Filio, et Filius Patri tradit. Dic quid sit amplius trahere, 
an resuscitare? Nonne secundum morem hominum ministerium trahentis, potestas 
est suscitantis? Sed et Filius ad Patrem trahit, et Pater ad Filium trahit: 
et Filius suscitat, et Pater suscitat. Facessant sacrilegae commenta discretionis, 
ubi unitas potestatis est.
          

            150.
            Tradat igitur Patri regnum suum Filius? Non deperit Christo 
regnum quod tradit, sed proficit. Nos sumus regnum, quia nobis dictum est: 
Regnum Dei intra vos est. Et sumus regnum Christi ante, postea Patris; 
quia scriptum est: Nemo venit ad Patrem, nisi per me.
-----------------------------------------------------------
Cum in via sum, Christi sum; cum pervenero, Patris sum: sed ubique per 
Christum, et ubique sub Christo.
          

            151.
            Bonum est in regno Christi esse, ut Christus nobiscum sit, 
sicut ipse ait: Ecce ego vobiscum sum usque ad consummationem mundi. 
Sed melius est esse cum Christo: Dissolri enim et cum Christo esse multo 
melius. Cum in hoc mundo sub peccato sumus, Christus nobiscum est; 
ut per unius obedientiam justi constituantur multi. Et si peccatum 
hujus mundi evasero, incipiam esse cum Christo. Denique ait: Veniam iterum, 
et assumam vos ad me; et infra: Volo ut ubi ego sum, et isti sint 
mecum.
          

            152.
            Ergo nunc sub regno Christi sumus, dum
-----------------------------------------------------------
in corpore versamur, et nondum forma exuimur servi, quam ille cum se exinanivisset, 
accepit: cum vero gloriam ejus viderimus, quam habuit priusquam mundus 
esset, erimus in regno Dei, in quo patriarchae
-----------------------------------------------------------
sunt et prophetae, de quibus scriptum est: Cum videritis Abraham, Isaac 
et Jacob, et omnes prophetas in regno Dei; ut jam pleniore Dei cognitione 
potiamur.
          

            153.
            Sed in Filii regno et Pater regnat, et in regno Patris Filius 
regnat, quia Pater in Filio, et in Patre Filius: et in quo habitat Filius, 
habitat et Pater; et in quo habitat Pater, habitat et Filius, sicut ipse 
ait: Ego et Pater ad eum veniemus, et apud eum mansionem faciemus. 
Ergo sicut una domus, ita et unum regnum. Eousque autem unum Patris et 
Filii regnum est, ut quod Filius tradit, Pater accipit, et quod Pater accipiat, 
Filius non amittat. Ergo in uno regno unitas potestatis est. Nemo igitur 
578 divinitatem inter Patrem Filiumque secernat.
          
        


          CAPUT XIII.
Quae Christi subjectio sit, quaesiturus, ubi subjectiones varias proposuit 
ac rejecit, Apostolicum textum percurrit; unde impiam explodit haereticorum 
hac de re opinionem. Subjectionem quae futura significatur, divinitatis 
esse non posse; cum inter Patrem et Filium voluntatis summa semper fuerit 
concordia. Etiam eidem Filio secundum divinitatem vere omnia subjecta esse, 
at nondum subjecta hoc sensu dici, quod ejus mandatis non pareant omnes 
homines: qui postquam illis fuerint subditi, tum Christus in his subjicietur, 
et Patris opus perfectum erit.
-----------------------------------------------------------


            154.
             Quod si Patri et Filio unum Dei nomen et jus 
est, cum Deus verus, et rex sempiternus sit etiam Dei Filius; non utique 
secundum divinitatem subjectus est Dei Filius. Subjectum itaque, Imperator 
auguste, quemadmodum debeamus
-----------------------------------------------------------
accipere, consideremus.
          

            155.
            Quomodo enim subjectus Dei Filius? Ut creatura vanitati? Sed 
impium est de divinitatis substantia tale aliquid aestimare.
          

            156.
            An quemadmodum creatura omnis Dei Filio, quia aeque scriptum 
est: Omnia subjecisti sub pedibus ejus? Sed non Christus sibi ipse 
subjectus est.
          

            157.
            An quemadmodum mulier viro, sicut legimus: Mulieres viris suis 
subjectae sint? 
Sed sacrilegum est vel Patri virum, vel Dei Filio mulierem comparare.
          

            158.
            An quemadmodum Petrus dixit: Subjecti estote omni humanae creaturae? 
Nec
-----------------------------------------------------------
sic utique Christus.
          

            159.
            Vel quemadmodum Paulus scripsit: Deo et Patri subjecti invicem 
in timore Christi? Sed neque in suo, neque in alterius Christi timore
-----------------------------------------------------------
subjectus est Filius, quia unus est Christus. Quorum verborum vim considerate, 
quia Patri subjecti sumus, dum etiam Christum veremur.
          

            160.
            Quomodo ergo subjectum intelligimus? Totum Apostolicum caput 
recenseamus; ut nihil videatur fraude subtractum, aut obreptione praestrictum: 
Si in hac inquit, vita tantum in Christo sperantes sumus, miserabiliores 
sumus omnibus hominibus. Si autem Christus resurrexit a mortuis primitiae 
dormientium? Videtis quoniam de resurrectione Christi tractata est 
disputatio.
          

            161.
            Quoniam sicut per unum hominem, inquit, mors, et per hominem 
resurrectio mortuorum. Sicut enim in Adam omnes moriuntur, ita et in Christo 
omnes vivificabuntur. Unusquisque autem in suo ordine, primitiae
-----------------------------------------------------------
Christus: deinde hi qui sunt Christi, qui in adventum ejus crediderunt. 
Deinde finis, cum tradiderit regnum Deo et Patri, cum evacuaverit omnem 
principatum, et potestatem et virtutem. 579 Oportet enim illum regnare, 
donec ponat omnes inimicos sub pedibus ejus. Novissime autem inimica destruetur 
mors; omnia enim subjecit sub pedibus ejus. Cum autem dicat: Omnia subjecta 
sunt ei, sine dubio praeter eum qui subjecit ei omnia. Cum autem subjecta 
illi fuerint omnia, tunc et ipse Filius subjectus erit illi, qui sibi subjecit 
omnia; ut sit Deus omnia in omnibus. Quod etiam ad Hebraeos idem Apostolus 
dixit: Nunc autem nondum videmus omnia illi esse subjecta. Accepimus 
Apostolicae seriem lectionis.
          

            162.
            Quomodo igitur subjectum dicimus? Sabelliani
-28)

     810: (Hebr. II, 8)

-----------------------------------------------------------
et Marcionitae dicunt quod haec futura sit Christi ad Deum Patrem subjectio, 
ut in Patrem Filius refundatur. Si ergo ea erit Verbi subjectio, ut resolvatur 
in Patrem Deus Verbum: ergo et quaecumque Patri Filioque subjecta sunt, 
in Patrem et Filium resolventur; ut sit Deus omnia et in omnibus creaturis. 
Sed absurdum est dicere: non igitur per refusionem subjectio. Alia sunt 
enim quae subjiciuntur, ea utique quae creata sunt: et alius, cui fit illa 
subjectio. Conticescant itaque saevae refusionis interpretes.
          

            163.
            Atque utinam et illi tacerent, qui quoniam resolubile Dei Verbum, 
Deique sapientiam probare non possunt, infirmitatem divinitati subjectionis 
ascribunt, dicentes quia scriptum est: Cum autem
-----------------------------------------------------------
subjecta illi fuerint omnia, tunc et ipse Filius subjectus erit illi.
          

            164.
            Videmus igitur quia nondum subjectum, sed subjiciendum esse 
Scriptura commemorat: ergo
-----------------------------------------------------------
nunc non est subjectus Deo Patri Filius. In quo igitur Filium subjectum 
fore dicitis? Si in divinitate; nec inobediens est, quia non est a Patre 
discors: nec subjectus, quia non est servus, sed unicus proprio Patri Filius. 
Denique cum coelum crearet, terram conderet, et potestatem exercebat et 
charitatem. Nulla igitur servilis in Christi divinitate subjectio. Si autem 
nulla subjectio, voluntas libera est.
          

            165.
            Quod si eam subjectionem putant Filii, quia cum ejus voluntate 
omnia faciat Pater, discant hoc ipsum esse individuae potestatis argumentum; 
quia unitas voluntatis est, quae non coepit ex tempore, sed erat semper. 
Ubi autem unitas perpetua voluntatis, non utique temporalis subjectionis 
infirmitas. Si enim per naturam subjiceretur, semper subjectus
-----------------------------------------------------------
maneret: cum vero subjiciendus dicatur in tempore, dispensationis ergo 
susceptae, non perpetuae infirmitatis erit illa subjectio; maxime cum sempiterna 
Dei virtus non possit statum mutare pro tempore, nec Deo Patri ex tempore 
jus potestatis accidere. Nam si Filius aliquando mutabitur, ut secundum 
divinitatem subjiciatur: ergo et Deus Pater, si 580 aliquando plus poterit, 
ut subjectum secundum divinitatem habeat Filium, nunc interim minus posse 
secundum interpretationem vestram necesse est aestimetur.
          

            166.
            Quid autem culpae commeruit Filius, ut postea secundum divinitatem 
subjici posse credatur? Numquid secundum carnem ad dexteram Patris sedere 
praeripuit, et, invito Patre, sibi praerogativam
-----------------------------------------------------------
Paterni solii vindicavit? Sed ipse ait: Omnia quae placita sunt ei, facio 
semper. Ergo si in omnibus Patri complacet Filius, cur subjicietur 
qui ante subjectus non erat?
          

            167.
            Videamus itaque ne non divinitatis illa, sed nostra fiat in 
Christi timore subjectio, plena gratiae, et plena mysterii. Itaque rursus 
Apostolica verba pendamus. Cum autem subjecta, inquit, illi fuerint omnia, 
tunc et ipse subjectus erit ei, qui sibi subjecit omnia; ut sit Deus omnia 
et in omnibus. Ergo quid dicis? Nunc subjecta non sunt ei omnia? non subjecti 
sanctorum chori? non Angeli, qui in terris posito ministrabant? non 
Archangeli, qui etiam ad Mariam adventus Dominici praenuntii mittebantur? 
non omnis militia coelestis?
-----------------------------------------------------------
non Cherubim et Seraphim, non Throni et Dominationes et Potestates, quae 
venerantur et laudant?
          

            168.
            Quomodo ergo subjecta erunt? Sic utique quemadmodum ipse Dominus 
dixit: Tollite jugum meum super vos; non enim indomiti jugum portant, 
sed humiles atque mansueti. Haec est plane nec ipsis hominibus vilis, sed 
gloriosa subjectio; ut in nomine Jesu omne genu curvetur coelestium, et 
terrestrium, et infernorum: et omnis lingua
-----------------------------------------------------------
confiteatur, quia Dominus Jesus in gloria est Dei Patris. Ideo autem 
ante subjecta non erant omnia, quia nondum receperant sapientiam Dei, nondum 
habile jugum Verbi mentis quadam cervice portabant. Quotquot autem, sicut 
scriptum est, receperunt eum, dedit eis potestatem filios Dei fieri.
          

            169.
            Dicet aliquis: Ergo jam subjectus est Christus; quia plurimi 
crediderunt? Minime; quia non in paucis est Christi subjectio, sed in omnibus. 
Sicut enim si in me concupiscat adhuc caro adversus spiritum, spiritus 
autem adversus carnem, non videor esse subjectus, etsi ex parte sim subditus: 
ita quia omnis Ecclesia unum corpus est Christi, quamdiu genus dissentit 
humanum, Christum dividimus.
-----------------------------------------------------------
Nondum ergo subjectus est Christus, cujus non sunt adhuc membra subjecta. 
Cum autem fuerimus non multa membra, sed unus spiritus: tunc et ipse subjectus 
erit; ut per ipsius subjectionem sit Deus omnia et in omnibus.
          

            170.
            Sicut autem nondum subjectus est Christus, ita nondum perfectum 
est opus Patris; quia dixit Filius Dei: Meus cibus est ut faciam 581 voluntatem 
Patris mei qui me misit, et perficiam opus ejus. Quid igitur quaestionis 
est, quia in me erit Filii subjectio, in quo imperfectum est opus Patris; 
quia non sum ipse perfectus? Ergo qui imperfectum opus facio Patris, ipse 
Filium facio esse subjectum? Sed non est injuria ista, sed gratia; quia 
in eo quod subjicimur, noster utique, non divinitatis est profectus; ut
-----------------------------------------------------------
subjiciamur Legi, subjiciamur gratiae. Quoniam ante, sicut ipse dixit Apostolus, 
sapientia carnis inimica erat in Deum; Legi enim non erat subdita: 
nunc autem jam per Christi est subdita passionem.
          
        


          CAPUT XIV.
Prosequitur coeptam difficultatem, et Christum non nisi secundum carnem 
subjectum docet: sed ipsum dum carne subjiceretur, praebuisse tamen signa 
divinitatis. Repugnare ut secundum hanc subjiciatur: humanitatem vero quam 
adoptavit, ita in nobis subditam esse, quo pacto in eadem ejus humanitate 
exaltatur et nostra. Denique quando futura sit eadem illa Christi subjectio, 
explicatur.

            171.

-----------------------------------------------------------
Et tamen ne quis calumnietur, videte quid divinitus inspirans Scriptura 
praecaverit; ostendit enim nobis in quo subjectus erit Deo Christus, dum 
docet in quo sibi universa subjecerit. Ideoque dicit: Nunc autem non videmus 
omnia ei subjecta. Nam paulo minus quam Angelos minoratum vidimus 
Jesum propter passionem mortis. Ostendit itaque minorem factum in carnis 
susceptione. Quid igitur impedit quin etiam subjectionem in carnis susceptione
-----------------------------------------------------------
significet, per quam subjiciet sibi omnia, dum in ipsa Patri Deo est ipse 
subjectus?
          

            172.
            Consideremus itaque ejus subjectionem: Pater, inquit, meus, 
si vis, transfer calicem hunc a me: verum non mea voluntate, sed tua fiat. 
Ergo secundum humanae naturae assumptionem erit illa subjectio; quia sicut 
legimus: Specie inventus ut homo, humiliavit semetipsum, factus obediens 
usque ad mortem: subjectio utique obedientiae est, obedientia mortis, 
mors assumptionis humanae; assumptionis ergo humanae erit illa subjectio. 
Nequaquam igitur divinitatis infirmitas, sed dispensatio ista pietatis 
est.
          

            173.
            Vide quam non timeam eorum propositiones. Illi objiciunt subjiciendum 
Patri Deo, ego lego
-----------------------------------------------------------
Mariae subditum matri; quia scriptum est de Joseph et Maria: Et erat subditus 
illis. Aut si hoc putant, dicant quia hominibus erat subjecta divinitas.
          

            174.
            Non igitur praejudicet quia subjectus dicitur, cui non praejudicat, 
quia servus legitur, quia crucifixus asseritur, mortuus praedicatur. Qui 
cum moreretur, vivebat; cum subjiceretur, regnabat: cum sepeliretur, resuscitabat; 
ac subjectum se potestati praebebat humanae, alias se Dominum majestatis 
declarabat aeternae. Erat sub judice, et ad dexteram Dei solium sibi judex 
perpetuus vindicabat. Scriptum est denique: Amodo videbitis Filium hominis 
sedentem ad dexteram virtutis Dei, et venientem in nubibus coeli. 
Vapulabat a Judaeis, imperabat angelis: natus 582 ex Maria sub Lege erat,
-----------------------------------------------------------
ante Abraham supra Legem erat. In cruce venerandus natura: denique 
sol refugit, terra contremuit, conticuerunt angeli. Cujus igitur passionem 
elementa videre timuerunt, hujus generationem videre potuerunt? Et in quo 
subjectionem corporis non tulerunt, in eo subjectionem naturae venerabilis 
sustinebunt?
          

            175.
            Sed cum unius naturae sint Pater et Filius et Spiritus sanctus, 
utique non erit Pater sibi ipse subjectus. Et ideo non erit in eo subjectus 
Filius, in quo cum Patre unum est; ne per unitatem divinitatis videatur 
et Pater Filio esse subjectus. Ergo sicut in illa cruce non divinitatis 
plenitudo, sed nostra fragilitas erat subdita: ita etiam postea subjectus 
erit Filius Patri, in nostrae utique participatione naturae;
-----------------------------------------------------------
ut, subjectis carnis illecebris, non divitiae sint cordi, non ambitio, 
non voluptas: sed omnia nobis Deus sit, si per omnia quantum capere possumus, 
ad ejus imaginem, similitudinemque vivamus.
          

            176.
            Ad communitatem igitur beneficium transivit a specie; quia 
in sua carne naturam totius humanae carnis edomuit. Et ideo juxta Apostolum: 
Sicut portavimus imaginem hujus terreni, portemus et imaginem hujus coelestis. 
Quod utique nisi per interiorem hominem non potest evenire. Deponentes 
igitur universa, hoc est, illa quae legimus;
-----------------------------------------------------------
iram, animositatem, blasphemiam, turpiloquium; et sicut infra dictum 
est: Exspoliantes nos veterem hominem cum actibus suis, induamus novum, 
qui renovatur in agnitionem, secundum imaginem ejus, qui creavit eum.
          

            177.
            Et ut scires, quia cum dicit: Ut sit Deus omnia et in omnibus, 
a Deo Patre non separet et Christum, ipse ad Colossenses dicit: Ubi non 
masculus, inquit, et femina, Judaeus et Graecus, Barbarus et Scytha, servus 
et liber: sed omnia et in omnibus Christus. Ergo etiam ad Corinthios 
dicens: Ut sit Deus omnia et in omnibus, et unitatem et aequalitatem 
cum Deo Patre complexus est Christi; quia nec a Patre Filius separatur. 
Et similiter sicut Pater omnia et in omnibus,
-----------------------------------------------------------
ita omnia in omnibus etiam Christus operatur. Si ergo Christus quoque in 
omnibus omnia operatur, non utique in divinitatis majestate subjectus 
est, sed in nobis. Quomodo autem subjectus est in nobis, nisi eo modo quo 
minor angelis factus est, in corporis scilicet sacramento? In eo enim nondum 
subjecta ei omnia videbantur, quae creatori suo a principio sui utique 
serviebant.
          

            178.
            Quod si quaesieris quemadmodum sit subjectus in nobis, ipse 
ostendit dicens: In carcere eram, et venistis ad me: infirmus eram, et 
visitastis me. Quod enim uni horum minimorum fecistis, mihi fecistis. 
Infirmum audis, et non moveris: subjectum audis, et moveris; cum in eo 
infirmus, in quo subjectus, in quo peccatum atque
-----------------------------------------------------------
maledictum pro nobis factus est.
          

            179.
            Sicut igitur non propter se, sed propter nos peccatum atque 
maledictum factus est: ita non pro se, sed pro nobis erit subjectus in 
nobis, non in natura subjectus aeterna, neque 583 in natura maledictus 
aeterna: Maledictus enim omnis qui pendet in ligno. Maledictus, quia 
nostra maledicta suscepit: subjectus quoque, quia subjectionem nostram 
ipse suscepit, sed in servilis formae assumptione, non in Dei majestate; 
ut dum ille nostrae fragilitatis se praeberet in carne consortem, nos in 
virtute sua divinae faceret consortes naturae. Non quo aut hoc nobis 
cum superna Christi generatione naturale consortium, aut divinitatis in 
Christo sit illa subjectio: sed sicut in illo per carnem illam,
-----------------------------------------------------------
quae est pignus nostrae salutis, sedere nos in coelestibus Apostolus dixit, 
utique non sedentes; sic et ille per nostrae assumptionem naturae dicitur 
subjectus in nobis.
          

            180.
            Quis enim tam demens qui putet, ut supra diximus, quod 
ad dexteram Dei Patris sedes sibi venerabilis debeatur; cum licet etiam 
secundum carnem Christo ea a Patre, generationis tamen supernae et aequalis 
potentiae deferatur? Angeli adorant, et tu tibi praesumptione sacrilega 
solium Dei sternis?
-----------------------------------------------------------

          

            181.
            Scriptum est, inquies, quia cum mortui essemus peccatis, convivificavit 
nos in Christo, cujus gratia estis salvi facti; et simul suscitavit, simulque 
fecit sedere in coelestibus, in Christo Jesu. Agnosco scriptum: sed 
non ut homines sedere ad dexteram sibi patiatur Deus, sed ut in Christo 
sedere; quia ipse est omnium fundamentum, et ipse est caput Ecclesiae, 
in quo communis secundum carnem natura praerogativam sedis coelestis emeruit: 
in Christo enim Deo caro, in carne autem humani natura generis omnium hominum 
particeps honoratur.
          

            182.
            Sicut nos ergo in illo sedemus per corporeae communitatem naturae, 
ita et ille qui per susceptionem nostrae carnis maledictum pro nobis factus
-----------------------------------------------------------
est; cum maledictum utique in benedictum Filium Dei non cadat: ita, inquam, 
et ille per obedientiam omnium erit subjectus in nobis; cum Gentilis crediderit, 
cum Judaeus agnoverit, quem crucifixit; cum Manichaeus adoraverit, quem 
in carne venisse non credidit; cum Arianus omnipotentem confessus fuerit, 
quem negavit; cum postremo in omnibus fuerit sapientia Dei, justitia, pax, 
charitas, resurrectio. Per sua igitur opera Christus et genera diversa 
virtutum erit in nobis Patri subditus; cum vitiis abdicatis, et feriante 
delicto, unus in omnibus Deo coeperit in uno sensu populorum omnium spiritus 
adhaerere, tunc erit Deus omnia et in omnibus.
          
        


          CAPUT XV.
Superius disputata strictim resumit, ex unitate divinae potestatis in Patre 
ac Filio quaecumque de Filii subjectione dicuntur, ad solam referenda humanitatem 
scite colligens: quod praeterea ex charitate, quae eadem utriusque est, 
confirmat.
-----------------------------------------------------------


            183.
            Conclusionem igitur totius absolutionis breviter colligamus. 
Unitas potestatis opinionem injuriosae subjectionis excludit: evacuatio 
584 potestatum, et victoria de morte quaesita, triumphatoris utique non 
minuit potestatem: subjectionem operatur obedientia, obedientiam Christus 
assumpsit, obedientia usque ad crucem, crux ad salutem. Ergo ubi opus, 
ibi et auctor est operis. Cum igitur omnia Christo subjecta fuerint per 
obedientiam Christi, ut
-----------------------------------------------------------
in nomine ejus omnes genu flectant, tunc erit ipse omnia in omnibus; nunc 
enim, quia non omnes credunt, non videntur omnes esse subjecti. Cum omnes 
ergo crediderint, et Dei fecerint voluntatem, erit omnia et in omnibus 
Christus: cum Christus fuerit omnia et in omnibus, erit omnia et in omnibus 
Deus; quia Pater manet semper in Filio. Quomodo ergo infirmitatis arguitur, 
qui redemit infirmos?
          

            184.
            Ac ne forte et illud ad infirmitatem Filii referas,
-----------------------------------------------------------
quod scriptum est quia subjecit ei Deus omnia; disce quod omnia sibi etiam 
ipse subjecerit; scriptum est enim: Nostra autem conversatio in coelis 
est; unde et Salvatorem exspectamus Dominum Jesum, qui transfigurabit corpus 
humilitatis nostrae, conforme ut fiat corpori gloriae suae secundum operationem, 
quo possit etiam subjicere sibi omnia. Didicisti ergo quod omnia possit 
sibi ipse subjicere, secundum operationem utique divinitatis.
          

            185.
            Disce nunc quoniam secundum carnem omnia subjecta accipiat, 
sicut scriptum est: Qui operatus est in Christo, suscitans eum a mortuis, 
et constituens eum ad dexteram suam in coelestibus, supra omnem principatum, 
et potestatem, et virtutem, et dominationem,
-----------------------------------------------------------
et omne nomen quod nominatur non solum in hoc saeculo, sed etiam in futuro; 
et omnia subjecit sub pedibus ejus. Secundum carnem igitur ei omnia 
subjecta tradentur, secundum quam et a mortuis suscitatus est, et secundum 
animam humanam ac rationabilem subjectionem.
          

            186.
            Divine plerique interpretantur quod scriptum est: Nonne Deo 
subjecta erit anima mea? animam dixit, non divinitatem; animam, non 
majestatem. Et ut sciremus quod Dominus per Prophetam de susceptione naturae 
est locutus humanae, addidit: Usquequo adjicietis super hominem? secundum 
illud quod ait in Evangelio: Quid me quaeritis interficere hominem? 
Et addidit: Verumtamen pretium
-----------------------------------------------------------
meum voluerunt repellere, cucurrerunt in siti, ore suo benedicebant, et 
corde suo maledicebant. Judaei enim, reportante Juda pretium, recipere 
noluerunt, currentes in siti amentiae; quia spiritalis potus gratiam 
recusarunt.
          

            187.
            Haec est pia subjectionis interpretatio. Etenim cum Dominicae 
passionis hoc munus sit, utique in quo passus est, in hoc erit subjectus 
in nobis. Quaerimus qua causa? Ut neque angeli, neque virtutes, neque altitudo, 
neque profundum, neque praesentia, neque futura, neque creatura alia separare 
nos possit a charitate Dei, quae est in Christo Jesu. Videmus itaque 
ex his quae diximus, nullam exceptam esse creaturam: sed istis, quas supra 
dixit, omnem, si qua est, annumeratam
-----------------------------------------------------------
esse. 585
          

            188.
            Simul etiam illud est considerandum, quod cum in superioribus 
dixerit: Quis nos separabit a charitate Christi? subter posuit: Neque mors, 
neque vita, nec alia creatura separare nos poterit a charitate Dei, quae 
est in Christo Jesu. Videmus ergo eamdem charitatem Dei esse, quae 
Christi est. Denique non otiose posuit charitatem Dei, quae est in Christo 
Jesu; ne separatam Dei et Christi intelligeres charitatem. Nihil autem 
est quod charitas
-----------------------------------------------------------
dividat, nihil quod divinitas sempiterna non possit, nihil quod lateat 
veritatem, fallat justitiam, praetereat sapientiam.
          
        


          CAPUT XVI.
Arianos a Spiritu sancto per David condemnatos, quippe qui scientiae Christi 
derogare audeant. Locum ab illis ad hoc citatum suspicione corruptionis 
minime carere; sed ut maxime careat, distinguendam esse vocem Filius; Christo 
enim ut Dei Filio scientiam deesse non posse, cum sit sapientia: nec partis 
ullius cognitionem, cum omnia crearit. Eum qui saecula fecerit, futurum 
non posse non cognoscere, et multo minus diem judicii. Sive quid magnum 
sit ea cognitio, sive quid parvum, eam Filio non negandam; immo neque etiam 
Spiritui sancto. Demum his addit varia signa, quibus haec scientia inesse 
Christo colligi potest.

            189.

-----------------------------------------------------------
 Unde exsecrabiles eos qui ista commemorant, et a Spiritu 
sancto esse damnatos scire debemus. Quos enim alios, nisi specialiter Arianos 
Propheta condemnat, qui dicunt quod Dei Filius nesciat tempora et annos? 
Non enim est aliquid quod ignoret Deus: est autem Deus Christus, et altissimus 
Christus; ipse est enim super omnia Deus.
          

            190.
            Videte quemadmodum sanctus David hujuscemodi homines qui Dei 
Filio scientiam derogent, perhorrescat; sic enim habes: In laboribus hominum 
non sunt, et cum hominibus non flagellabuntur; ideo obtinuit eos superbia 
eorum; cooperti sunt iniquitate et impietate sua: prodiit quasi ex adipe 
iniquitas eorum, pertransierunt in dispositionem cordis (Psal.
-----------------------------------------------------------
LXXII, 5 et seq.). Utique eos condemnat qui ex dispositione cordis aestimanda 
quae divina sunt, arbitrantur: nam Deus nec dispositioni est subjectus, 
nec ordini; quando etiam ipsa quae sunt in usu hominum, et successione 
generis humani, non semper aliqua solemnis dispositione rationis, sed plerumque 
secretis latentibusque decursa mysteriis, evenire cernamus.
          

            191.
            Cogitaverunt, inquit, et locuti sunt nequitiam, iniquitatem 
in Excelsum locuti sunt, posuerunt in coelum os suum. Videmus itaque 
quod impii sacrilegii reos damnet, qui ex similitudine 586 humanae naturae, 
dispositionem sibi arrogent coelestis arcani.
-----------------------------------------------------------

          

            192.
            Et dixerunt: Quomodo scivit Deus? et si est scientia omnis 
in Altissimo? Nonne haec
-----------------------------------------------------------
quotidie perstrepunt Ariani, scientiam omnem in Christo esse non posse? 
Quia ipse, inquiunt, diei et horae se professus est esse ignarum. Nonne 
dicunt: Quomodo scivit, qui eum non potuisse scire commemorant, nisi quae 
audierit, et viderit: et ea quae spectant ad divinae unitatem naturae ad 
infirmitatem sacrilega interpretatione derivant?
          

            193.
            Scriptum est, inquiunt: De die autem illo et hora nemo scit, 
neque angeli coelorum, nec Filius, nisi solus Pater. Primum veteres 
non habent codices Graeci quia nec Filius scit: sed non mirum si et hoc 
falsarunt, qui Scripturas interpolavere divinas. Qua ratione autem videatur 
adjectum, proditur, dum ad interpretationem tanti sacrilegii derivatur.
-----------------------------------------------------------

          

            194.
            Pone tamen ab evangelistis scriptum. Medium utique nomen est 
Filii: nam et Filius hominis dicitur; ut secundum imprudentiam assumptionis 
nostrae diem futuri judicii nescisse videatur. Quomodo enim nesciret diem 
Dei Filius, cum in ipso sint thesauri sapientiae et scientiae Dei absconditi?
          

            195.
            Quaero autem utrum ex substantia, an ex accidenti habuerit 
scientiam; omnis enim scientia aut ex natura, aut ex disciplina est: ex 
natura suppetit, ut equo currere, pisci natare; haec enim faciunt antequam 
discant: ex disciplina rursus suppetit natare homini; nam nisi didicerit, 
scire non poterit. Cum ergo mutis animantibus suppetat ex natura facere 
et scire quae non didicerint, quid censes de Dei
-----------------------------------------------------------
Filio, utrum ex institutione, an ex natura habeat scientiam? Si ex institutione: 
ergo non est natus sapientia, et ex processu coepit esse perfectus, nec 
erat semper. Quod si naturalem scientiam habet, utique perfectus in principio 
erat, perfectus ex Patre processit; et ideo praescientia non eguit futurorum.
          

            196.
            Non ergo nescivit diem; neque enim sapientiae Dei est ex parte 
scire, et ex parte nescire. Nam quomodo potest nescire partem, qui fecit 
omnia; cum minus sit scire, quam facere? Multa enim scimus, quae facere 
non possumus: nec eodem modo omnes scimus, sed ex parte cognoscimus. Novit 
enim ventorum vim, stellarumque cursus aliter rusticus, aliter civitatis 
incola, aliter gubernator. Etsi
-----------------------------------------------------------
non omnes norunt omnia, tamen nosse dicuntur: solus autem plene novit ille, 
qui fecit omnia. Novit
-----------------------------------------------------------
gubernator quota vigilia procedat Arcturus, 587 quales ortus exploret Orionis; 
non tamen colligationes Vergiliarum, caeterarumque stellarum aut numerum 
novit, aut nomina, sicut ille, Qui numerat multitudinem stellarum, et omnibus 
his nomina vocat: quem utique non fallit operis sui virtus.
          

            197.
            Quomodo enim vultis haec fecisse Dei Filium? Numquid quasi 
annulum, qui non sentit quod exprimit? Sed omnia in sapientia Pater fecit, 
id est, omnia per Filium fecit, qui est virtus Dei et sapientia: sapientiae 
autem id convenit, ut suorum operum et virtutes norit et causas. Et ideo 
non potuit creator omnium ignorare quod fecit, nescire quod ipse donavit: 
novit ergo diem quem fecit.
-----------------------------------------------------------

          

            198.
            Sed dicis, quia praesentem novit, nescit futurum. Licet inepta 
sit propositio, tamen ut de Scripturis satisfaciam tibi, disce quia non 
solum praeterita fecit, sed etiam quae futura sunt, sicut scriptum est: 
Qui fecit quae adventura sunt. Et alibi ait Scriptura: Per quem et 
facta sunt saecula, splendor est gloriae, et character substantiae ejus. 
Saecula enim et praeterita et praesentia et futura sunt. Quomodo ergo facta 
sunt quae futura sunt; nisi quia operatoria virtus et scientia comprehendit 
numerum omnium saeculorum? Sicut enim vocat quae non sunt, tamquam quae 
sunt: sic et fecit quae futura sunt, tamquam quae sint; quia non contingit 
ut non sint, sed necessario sunt futura, quae esse praecepit. Ergo qui 
fecit quae futura sunt, eo genere
-----------------------------------------------------------
quo sunt futura cognovit.
          

            199.
            Si hoc de saeculis, multo magis de judicii credendum est die; 
eo quod cognitionem ejus habeat Dei Filius tamquam a se jam factae; quia 
scriptum est: Dispositione tua permanebit dies. Nec solum permanet 
dixit, sed etiam permanebit; ut ejus dispositione quae ventura sunt, gubernentur. 
Quae disposuit ergo, non novit? Qui plantavit aurem, non audiet? qui finxit 
oculum, non considerat?
          

            200.
            Videamus tamen ne quid forte magnum sit, quod creatorem suum 
potuerit praeterire; et tamen eligant utrum quasi magnum aliquid et praestantius 
putent esse quam caetera: an quasi minimum atque abjectum? Si minimum atque 
abjectum, non est injuria,
-----------------------------------------------------------
ut nostro usu loquar, vilia et exigua nescire; nam cum potentiae sit scire 
quae maxima sunt, despexisse magis videtur degeneris operis vilitatem. 
Fastidio igitur absolutus est, non potestate fraudatus.
          

            201.
            Quod si magnum et summum arbitrantur scire judicii diem, dicant 
quid Deo Patre majus aut melius sit. Patrem igitur Deum novit, ut ipse 
ait: Nemo novit Patrem nisi Filius, et cui voluerit Filius revelare. 
Patrem, inquam, novit et diem nescit? Sic ergo creditis 588 quia Patrem 
revelat, et diem non potest revelare?
          

            202.
            Deinde quia gradus quosdam facitis; ut Patrem Filio, Filium 
Spiritui praeferatis; dicite mihi utrum Spiritus sanctus noverit judicii 
diem; nihil enim de eo scriptum est hoc loco. Negatis profecto.
-----------------------------------------------------------
Quid si doceo quod noverit? Lectum est enim: Nobis autem revelavit Deus 
per Spiritum suum; Spiritus enim omnia scrutatur, etiam alta Dei. 
Utique quia alta Dei scrutatur, cum Deus noverit judicii diem, etiam Spiritus 
novit. Novit enim omnia quae Deus novit, sicut Apostolus declarat dicens: 
Quis enim scit hominum quae sunt hominis, nisi spiritus hominis qui in 
ipso est? Sic et quae Dei sunt, nemo cognovit, nisi Spiritus Dei. 
Videte igitur, ne aut negando Spiritum sanctum scire, negetis et Patrem 
scire; quia quae Dei sunt, cognovit et Dei Spiritus: quae autem non cognovit 
Spiritus Dei, utique Dei non sunt: aut confitendo quia Spiritus Dei novit, 
quod negatis Filium scire, contra vestram assertionem Spiritum Filio praeferatis. 
Verum non
-----------------------------------------------------------
solum sacrilega ista, sed etiam inepta dubitatio.
          

            203.
            Nunc consideremus quibus modis scientia colligatur, et ostendamus 
ipsum Filium demonstrasse quod et diem sciret. Quod enim scimus, aut tempore, 
aut loco, aut signis, aut personis declaramus, aut ordine. Quomodo igitur 
nescivit judicii diem, qui et horam judicii, et locum, et signa expressit 
et causas.
          

            204.
            Denique sic habes: In illa hora qui fuerit in tecto, non descendat 
tollere vasa de domo sua; et qui in agro, similiter non redeat retro. 
Eousque igitur futurorum norat periculorum eventus, ut etiam praesidia 
periclitantibus demonstraret.
          

            205.
            An poterat Dominus diem ignorare, qui ipse de se dixit quia 
Filius hominis Dominus est sabbati?
-----------------------------------------------------------

          

            206.
            Locum quoque etiam alibi designavit, cum sibi structuras templi 
ostendentibus discipulis, diceret: Videtis haec omnia? Amen dico vobis, 
non relinquetur lapis super lapidem, qui non destruatur.
          

            207.
            De signo quoque interrogatus ab Apostolis respondit: Videte 
ne seducamini. Multi enim venient in nomine meo, dicentes quia ego sum 
Christus; et infra: Terrae motus, inquit, magni erunt per loca singula, 
et fames, et pestilentia, terroresque de coelo, et signa magna erunt. 
Itaque et personas expressit et signa.
          

            208.
            Quo autem modo, vel circumdaturos exercitus Jerusalem dicat, 
vel implenda tempora gentium, et quo ordine, Evangelicae utique lectionis 
attestatione
-----------------------------------------------------------
reseratur. Scivit ergo omnia. 589
          
        


          CAPUT XVII.
Quod Christus diem judicii revelare noluerit, in hoc nostrae utilitati 
consultum esse. Illud alia Domini sententia declaratur; nec non et Pauli 
loco plane simili. Urgentibus vero cur ita responderit discipulis ac si 
nescisset, alii loci quibus Patri eadem tribui videtur ignoratio, opponuntur: 
ex quibus si ignorantiam impotentiamve in Patre illi admittant, hinc in 
Filio eamdem quae in Patre substantiam admittendam esse contra ipsos arguit 
Ambrosius; nisi tamen malint mendacii accusare Filium; cum neque in hunc 
neque in Patrem cadat fallere, sed memoratis locis utriusque unitas designetur.

            209.
            Sed quaerimus qua ratione designare momenta noluerit. 
Si quaeramus, non
-----------------------------------------------------------
ignorantiae inveniemus esse, sed sapientiae. Nobis enim scire non proderat; 
ut dum certa futuri judicii momenta nescimus, semper tamquam in excubiis 
constituti, et in quadam virtutis specula collocati, peccandi consuetudinem 
declinemus; ne nos inter vitia dies Domini deprehendat. Non enim prodest 
scire, sed metuere quod futurum est; scriptum est enim: Noli alta sapere, 
sed time.
          

            216.
            Nam si diem designasset expresse, uni aetati hominum quae proxima 
erat judicio, videretur disciplinam praescripsisse vivendi; superioris 
temporis aut justus esset remissior, aut peccator securior. Namque adulter 
nisi quotidianam poenam metuat, non potest ab adulterandi cupiditate desinere: 
nec latro obsessorum saltuum secreta deserere, nisi
-----------------------------------------------------------
sciat sibi momentis omnibus imminere supplicium. Plerumque enim quibus 
incentivum est impunitas, timor taedio est.
          

            211.
            Ideo ergo dixi quia scire non proderat, immo proderat ignorare; 
ut ignorantes timeremus, ut observantes emendaremur, sicut ipse dixit: 
Estote parati, quia nescitis qua hora Filius hominis venturus est. 
Namque miles nisi bellum in
-----------------------------------------------------------
manibus esse cognoscat, praetendere non novit in castris.
          

            212.
            Unde alibi quoque ipse Dominus interrogatus ab apostolis, inquam, 
qui utique non sicut Arius intelligebant, sed Filium Dei futura scire credebant; 
nam nisi hoc credidissent, numquam interrogassent: interrogatus ergo quando 
restitueret regnum Israel, non se nescire dixit, sed ait: Non est vestrum 
scire tempora et annos, quae Pater posuit in sua potestate. Attende 
quid dixerit: Non est vestrum scire. Lege iterum: Non est vestrum. Vestrum 
dixit, non meum; jam enim non secundum perfectionem, sed secundum profectum 
humani corporis ac nostrae animae loquebatur. Vestrum ergo dixit, non meum.
          

            213.
            Quod et Apostolus secutus: De temporibus
-----------------------------------------------------------
autem et momentis, fratres, non habetis, inquit, opus ut vobis scribamus. 
Itaque ne Apostolus quidem ipse Christi servus dixit se nescire momenta, 
sed non opus esse doceri populum 590 qui semper spiritalibus munimentis 
esse debet armatus; ut virtus Christi in unoquoque praetendat. Cum autem 
dicit Dominus: De temporibus quae Pater posuit in sua potestate, utique 
non potest exsors esse scientiae paternae, cujus nequaquam exsors est potestatis; 
cum potestas ex sapientia et virtute gignatur, quod utrumque Christus est.
          

            214.
            Sed quaeritis qua causa non ita discipulis negaverit, quasi 
sciret et nollet dicere: sed neque Angelos, neque Filium scire memoraverit? 
Interrogabo vos et ego, qua causa in Genesi
-----------------------------------------------------------
Deus dicat: Descendam itaque, ut videam secundum clamorem illorum venientem 
ad me, si consummabuntur: sin autem, ut sciam? Qua causa etiam Scriptura 
de Domino dicat: Et descendit Dominus videre civitatem et turrim, quam 
aedificarent filii hominum? Qua causa etiam dicat Propheta in Psalterio: 
Dominus respexit super filios hominum, si est intelligens, aut requirens 
Deum; quasi et illic si non descenderet Deus, et hic si non prospiceret 
Dominus, aut opera hominum ignoraret aut merita?
          

            215.
            Sed etiam in Evangelio habes secundum Lucam, quia Pater dicit: 
Quid faciam? Mittam Filium meum dilectissimum, forsitan hunc verebuntur. 
Secundum Matthaeum, autem, et secundum
-----------------------------------------------------------
Marcum habes: Quoniam misit unicum Filium suum, dicens: Verebuntur Filium 
meum. In uno libro dicit: Forsitan verebuntur, et quasi nesciens dubitat; 
nam hic sermo dubitantis est: in duobus autem aliis libris: Verebuntur, 
inquit, Filium meum; hoc est, confirmat reverentiam deferendam.
          

            216.
            Sed neque dubitare Dei est, neque falli; dubitat
-----------------------------------------------------------
enim, qui ignorat quod futurum est: fallitur autem, qui aliud praedixit, 
et aliud est secutum. Quid autem evidentius, quam quod Scriptura habet 
aliud Patrem dixisse de Filio, et aliud accidisse eadem Scriptura testatur? 
Ille dixit: Verebuntur Filium meum: Filius autem vapulavit, illusus est, 
crucifixus est, mortuus est; multoque illis servis qui prius fuerant 
destinati, graviora secundum carnem passus est. Fefellit igitur Pater, 
an ignoravit, vel subvenire non potuit? Sed verus nescit fallere; scriptum 
est enim: Fidelis Deus qui non mentitur. Quomodo autem ignoravit, 
qui novit omnia? Aut quid non potuit, qui omnia potest?
          

            217.
            Tamen si aut ignoravit, aut non potuit (facilius
-----------------------------------------------------------
enim acquiescitis, ut dicatis Patrem ignorasse, quam confiteamini Filium 
scisse), videtis quia ex hoc ipso unius substantiae est Filius cum Patre; 
si quemadmodum Pater, ita et Filius, ut secundum vestram insipientiam loquar, 
aut non omnia novit, aut non omnia potest. Non sum enim avarus aut praeceps 
circa Filii laudes, ut plus audeam dicere Filium posse quam Patrem, qui 
nullam inter Patrem et Filium discretionem facio potestatis.
          

            218.
            Sed fortasse dicatis, non ita dixisse Patrem, sed de Patre 
Filium fefellisse. Jam ergo 591 non solum infirmitatis Filium, sed etiam 
sacrilegii et mendacii arguitis. Verumtamen si non creditis de Patre Filio, 
nec de eo credatis; si enim fallere nos voluit, quia dixit dubitasse Patrem, 
quasi nesciret quod esset futurum: fallere ergo etiam de se nos
-----------------------------------------------------------
voluit, quia futura nescire se dixit; multoque tolerabilius ad pudorem, 
si ignorantiam ante praetendit, quod de se facit, quam si contrario promissis 
lusus videatur effectu, quod de Patre praedicavit.
          

            219.
            Sed neque fallitur Pater, neque fallit Filius: verum ea est 
in Scripturis consuetudo divinis, sicut et superiora, et multa alia exempla 
testantur, ut Deus dissimulet se nescire quod novit. Et in hoc ergo unitas 
divinitatis, et unitas dispositionis in Patre probatur et Filio, si quemadmodum 
Deus Pater cognita dissimulat, ita Filius etiam in hoc imago Dei, quae 
sibi sunt nota dissimulet.
          
        


          CAPUT XVIII.
Dominici ad apostolos responsi causam allaturus, primo illud indulgentiae 
Christi acceptum refert, mox alia quorumdam ratione proposita, germanam 
hanc esse profitetur, quod idem Dominus ex humano affectu locutus fuerit. 
Inde colligit scientiam Patris ac Filii aequalem esse; atque adeo non minorem 
Patre Filium. Postea ubi textui quo dicitur minor, alium quo aequalis traditur, 
opposuit; Arianorum de Filio judicantium temeritatem castigat, et cum illum 
impie minorem astruerent, ipsum pie lapidem abs se dici ostendit.
-----------------------------------------------------------


            220.
            Edoctum est igitur non ignorasse Dei Filium quae futura sunt. 
Quod si fatentur, et ego, ut jam respondeam qua ratione neque angelos, 
neque Filium, sed Patrem scire memoravit, solemnem ejus in discipulos 
charitatem etiam in hoc loco
-----------------------------------------------------------
et gratiam recognosco, quod ex frequentia ipsa debet omnibus esse jam cognitum. 
Mavult enim Dominus nimio in discipulos amore propensus, petentibus his 
quae cognitu inutilia judicaret, videri ignorare quod noverat, quam negare; 
plusque amat nostram utilitatem instruere, quam suam potentiam demonstrare.
          

            221.
            Sunt tamen plerique non ita timidiores, ut ego; malo enim alta 
timere, quam sapere: sunt tamen plerique eo freti, quod scriptum est: Et 
Jesus proficiebat aetate et sapientia et gratia apud Deum et homines, 
qui dicant confidenter quod secundum divinitatem quidem ea quae futura 
sunt, ignorare non potuit, sed secundum nostrae conditionis assumptionem 
ignorare se quasi Filium hominis ante
-----------------------------------------------------------
crucem dixit. Etenim cum Filium dicit, non quasi de alio dicit; nam ipse 
est et Dominus noster Dei Filius, et Filius Virginis: sed medio verbo nostrum 
informat affectum, ut quasi hominis filius secundum susceptionem nostrae 
imprudentiae, vel profectus, non 592 plene adhuc scisse omnia crederetur; 
non enim est nostrum scire quae futura sunt. Eadem igitur videtur ignorare 
conditione, qua proficit: nam quomodo secundum divinitatem proficit, in 
quo habitat plenitudo divinitatis? Aut quid est quod nesciat Dei Filius 
qui dicebat: Quid cogitatis mala in cordibus vestris? Quomodo nesciat, 
de quo dicit Scriptura: Jesus autem norat cogitationes eorum?
          

            222.
            Haec tamen alii dicant: ego autem ut ad superiora
-----------------------------------------------------------
redeam, qui proposuerim scriptum quia Pater dixit: Fortasse reverebuntur 
Filium meum; quod utique ideo arbitror positum; ut quia de hominibus 
loquebatur Pater, humano locutus videatur affectu: multo magis arbitror 
quia Filius qui cum hominibus conversatus est, et hominem egit, et carnem 
suscepit, nostrum assumpsit affectum; ut nostra ignoratione nescire se 
diceret, non quia aliquid ipse nesciret. Nam etsi homo in veritate corporis 
videbatur; erat tamen vita, erat lux, et virtus exibat de eo, quae vulnera 
sauciorum majestatis suae auctoritate sanabat.
          

            223.
            Advertitis ergo quaestionem vobis esse sublatam, cum et Filii 
dictum ad susceptionem integrae conditionis referatur humanae, et de Patre 
ideo
-----------------------------------------------------------
scriptum sit, ut vel sic calumniari Filio desinatis.
          

            224.
            Nihil ergo fuit quod ignoraverit Dei Filius; nihil enim fuit 
quod ignoraverit Pater. Quod si nihil et Filius ignoravit, ut jam concludamus, 
dicant in quo eum minorem velint videri. Si minorem generavit Deus Filium, 
minus contulit; si minus contulit, aut minus voluit, aut minus potuit: 
sed nec infirmus nec invidus Pater; quia nec voluntas ante Filium, nec 
potestas: in quo enim minor, qui omnia habet quae Pater habet? Nam 
et omnia a Patre jure generationis accepit, et totum Patrem gloria suae 
majestatis expressit.
          

            225.
            Scriptum est, inquiunt: Quoniam Pater major me est. Sed 
scriptum est: Non rapinam arbitratus est se esse aequalem Deo.
-----------------------------------------------------------
Scriptum est quod propterea volebant illum Judaei occidere, quia Filium 
se dicebat Dei, aequalem se faciens Deo. Scriptum est: Ego et Pater 
unum sumus. Unum legunt, multa non legunt. Numquid ergo et minor et 
aequalis per naturam eamdem potest esse? Sed aliud ad divinitatem refertur, 
aliud ad carnem.
          

            226.
            Minorem dicunt: quaero quis mensus sit, quis tam exaltati cordis, 
qui velut ante tribunal suum Patrem Deum et Filium constituat; ut de praelatione 
dijudicet? Non est exaltatum cor meum, neque in vanum elati sunt oculi 
mei, David dicit. Rex David exaltare cor metuit in rebus humanis, 
nos exaltamus adversus divina secreta. Quis igitur judicat de Dei Filio? 
Throni, Dominationes, Angeli,
-----------------------------------------------------------
Potestates? Sed famulantur 593 et serviunt Archangeli, sed ministrant Cherubim 
et Seraphim, sed laudant. Quis igitur judicat de Dei Filio, cum legerit 
quia ipse Pater noverit Filium, non judicet; Nemo enim novit Filium, nisi 
Pater. Novit, inquit, non judicat. Aliud est nosse, aliud judicare. 
Habet Pater in se scientiam, Filius supra se non habet potestatem. Et rursus: 
Nemo novit Patrem, nisi Filius; et ipse novit Patrem, sicut eum Pater novit.
          

            227.
            Sed dicis quia minorem se dixit: dixit et lapidem. Plus 
dicis, et impie calumniaris:
-----------------------------------------------------------
minus dico, et pic astruo. Minorem dicis, et supra angelos confiteris: 
ego minorem angelis dico, et non derogo; quia non divinitatem arguo, sed 
misericordiam praedico.
          
        


          CAPUT XIX.
Conversus ad Deum Patrem Vir sanctus, cur Filium eo minorem non statuat, 
exponit: tum asserit suum non esse ut metiatur Dei Filium; cum angelo metiri 
tantum Jerusalem datum fuerit, immo et forte Christo ut homini: sed Arium 
Satanae imitatorem se praebuisse. Temere igitur de divina generatione disputari; 
cum tantum humanae signum per Esaiam sit propositum; nec debeat comparatio 
fieri in divinis. Postremo quantum fugienda sit Arii arrogantia, variorum 
Scripturae exemplorum oppositione demonstrat.

            228.

-----------------------------------------------------------
Ad te nunc, omnipotens Pater, cum lacrymis verba converto. Ego te quidem 
inaccessibilem, incomprehensibilem, inaestimabilem prompte dixerim: sed 
Filium tuum minorem non ausim dicere. Nam cum illum splendorem gloriae, 
et imaginem substantiae tuae legerim; vercor ne minorem imaginem tuae 
dicendo substantiae, minorem substantiam tuam dicere videar, cujus imago 
sit Filius, cum plenitudo tuae divinitatis omnis in Filio sit. Immensum 
te Filiumque tuum et Spiritum sanctum, incircumscriptum, inaestimabilem, 
inenarrabilem legi frequenter, credo libenter. Et ideo aestimare non possum, 
ut examinare possim.
          

            229.
            Esto tamen, spiritu ausuque temerario metiri
-----------------------------------------------------------
te velim; unde, quaeso, te metiar? Funiculum agrimensorium vidit propheta, 
quo metiebatur angelus Jerusalem. Metiebatur tamen angelus, non Arius: 
metiebatur Jerusalem, non Deum. Et fortasse nec Jerusalem metiri poterat 
angelus; vir enim erat. Denique sic habes: Et allevavi oculos, et vidi: 
et ecce vir, et in manu ejus funiculus agrimensorius. Vir erat quia 
typus suscipiendi corporis declarabatur. Vir erat ille, de quo est dictum: 
Post me venit vir, cujus non sum dignus solvere corrigiam calceamenti ejus. 
Ergo Christus in typo Jerusalem metitur, Arius Deum.
          

            230.
            Et Satanas transfigurat se in angelum lucis; quid mirum si 
Arius suum imitatur auctorem, ut
-----------------------------------------------------------
usurpet illicita? Licet quod Pater suus diabolus per semetipsum non 
fecit, intolerabiliore 594 iste sacrilegio divinorum sibi scientiam secretorum, 
et supernae generationis arcana praesumat; diabolus enim verum Dei Filium 
fatebatur, Arius negat.
          

            231.
            Si ergo metiri te, omnipotens Pater, non queo, possumne sine 
sacrilegio de tuae generationis disputare secreto? Possumne dicere quod 
aliquid inter te et Filium tuum plus minusve sit; cum ipse qui ex te natus 
est, dixerit: Omnia quae Pater habet mea sunt? Quis me constituit 
judicem aut
-----------------------------------------------------------
divisorem de rebus humanis? Hoc Filius dicit, et nos inter Patrem et Filium 
divisionem nobis et judicium vindicamus? Bona pietas arbitros refugit etiam 
in divisione patrimonii. Nos ergo erimus arbitri, ut inter te et Filium 
tuum increatae majestatem substantiae dividamus?
          

            232.
            Generatio, inquit, haec, generatio nequam est: signum quaerit, 
et signum non dubitur ei, nisi signum Jonae prophetae. Signum utique 
datur non divinitatis, sed incarnationis. Denique de incarnatione dicturus 
ait: Pete tibi signum. Et cum ille dixisset: Non petam, neque tentabo Dominum, 
responsum est: Ecce virgo in utero accipiet. Ergo signum divinitatis 
videre non possumus, mensuram quaerimus? Vae misero mihi, impie
-----------------------------------------------------------
discutere audemus, quem digne rogare non possimus?
          

            233.
            Viderint tamen quid faciant Ariani: ego te, Pater, si majorem 
omnibus dixero, injuriose te tuis operibus comparavi: si majorem Filio, 
ut Arius asserit, impie judicavi. De te prior erit illa sententia, nam 
neque ulla fieri potest nisi ex comparatione praelatio, neque praeferri 
quisquam, nisi de quo prius fuerit judicatum.
          

            234.
            Jurare nobis per coelum non licet, judicare de Deo licet: 
sed Filio tuo soli judicium de omnibus detulisti.
          

            235.
            Joannes carnem Domini baptizare metuebat, Joannes prohibebat 
dicens: Ego a te debeo baptizari, et tu venis ad me; et ego Christum 
judicio meo subdam?
-----------------------------------------------------------

          

            235.
            Moyses excusat sacerdotium, Petrus imperatum
-----------------------------------------------------------
in ministerio declinat obsequium: Arius scrutatur etiam alta Dei? Sed non 
Arius Spiritus sanctus: sed Ario et hominibus dictum est: Altiora te ne 
quaesieris.
          

            236.
            Moyses vultum Domini prohibetur videre: Arius meruit videre 
secretum. Moyses et Aaron in sacerdotibus ejus, Moyses qui cum Domino apparet 
in gloria; Moyses ergo ille posteriora tantummodo Dei in typo vidit: Arius 
totum Deum facie ad faciem comprehendit. Sed nemo, inquit, videre potest 
faciem meam, et vivit.
          

            237.
            Paulus etiam de inferioribus dicit: Ex parte cognoscimus et 
ex parte etiam prophetamus. Arius dicit: Ex toto Deum, non ex parte 
cognovi.
-----------------------------------------------------------
Inferior ergo Paulus, quam Arius; et vas electionis ex parte scit, vas 
perditionis totum scit: Scio, inquit, hominem, sive in corpore, 595 sive 
extra corpus nescio, Deus scit, quoniam raptus est in paradisum, et audivit 
verba ineffabilia. Paulus raptus usque ad tertium coelum, se ipsum 
nescivit: Arius in stercore volutatus Deum scivit. Paulus dicit de se ipso: 
Deus scit; Arius de Deo dicit: Ego novi.
          

            238.
            Sed non Arius raptus in coelum, quamvis 596 eum secutus sit, 
qui jactatione damnabili divina praesumeret, dicens: Ponam thronum meum 
super nubes, et ero similis Altissimo; sicut enim ille dixit: Ero 
similis Altissimo: sic et Arius altissimum Dei Filium sui similem vult 
videri: quem non in divinitatis aeternae majestate veneratur,
-----------------------------------------------------------
sed ex carnis infirmitate metitur.
          
        
      

  