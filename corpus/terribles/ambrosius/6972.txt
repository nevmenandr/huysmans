######################################################################

 	

        De obitu Theodosii oratio


------------------------------------------------------------


-----------------------------------------------------------
1197 1. Hoc nobis motus terrarum graves, hoc juges pluviae minabantur, 
et ultra solitum caligo tenebrosior denuntiabat, quod clementissimus imperator 
Theodosius excessurus esset e terris. Ipsa igitur excessum ejus elementa 
moerebant. Coelum tenebris obductum, aer perpeti horrens caligine, terra 
quatiebatur motibus, replebatur aquarum alluvionibus. Quidni mundus ipse 
defleret eum principem continuo esse rapiendum, per quem dura mundi istius 
temperari solerent; cum criminum poenas indulgentia praeveniret.

          2.
          Et ille quidem abiit accipere sibi regnum, quod non deposuit, 
sed mutavit in tabernacula Christi jure pietatis adscitus, in illam Hierusalem 
supernam, ubi nunc positus dicit: Sicut audivimus, ita et vidimus in civitate 
Domini virtutum, in civitate
-----------------------------------------------------------
Dei nostri, quam Deus fundavit in aeternum. Sed plurimos tamquam paterno 
destitutos praesidio dereliquit, ac potissimum filios. Sed non sunt destituti, 
quos pietatis suae reliquit haeredes: non sunt destituti, quibus Christi 
acquisivit gratiam, et exercitus fidem: cui documento fuit Deum favere 
pietati, ultoremque esse perfidiae.
-----------------------------------------------------------

        

          3.
          Ejus ergo principis et proxime conclamavimus 1198 obitum, et 
nunc quadragesimam celebramus, assistente sacris altaribus Honorio principe; 
quia sicut sanctus Joseph patri suo Jacob quadraginta diebus humationis 
officia detulit, ita et hic Theodosio patri justa persolvit. Et quia alii 
tertium diem et trigegesimum, alii septimum et quadragesimum observare 
consueverunt, quid doceat lectio, consideremus. Defuncto itaque Jacob, 
praecepit, inquit, Joseph pueris sepultoribus, ut sepelirent eum. Et sepelierunt 
sepultores Israel, et repleti sunt ei quadraginta dies; sic enim dinumerantur 
dies sepulturae. Et luxit eum Aegyptus septuaginta diebus. Haec ergo 
sequenda solemnitas, quam praescribit lectio. Sed etiam in Deuteronomio 
scriptum est: Quia planxerunt
-----------------------------------------------------------
filii Israel Moysen diebus triginta, et consummati sunt dies luctus. 
Utraque ergo observatio habet auctoritatem; quia necessarium pietatis impletur 
officium.
        

          4.
          Bonus itaque Joseph, qui formam pio muneri dedit, quem amabat 
pater, cuique dixit: Adjuvet te Deus meus, et benedicat te benedictione 
terrae habentis
-----------------------------------------------------------
omnia, propter benedictionem mamillarum et vulvae, benedictiones matris 
tuae, et propter benedictiones patris tui: pii patris soboles bona. 
Celebrat ergo et iste quadragesimam patris Jacob, supplantatoris illius; 
et nos celebramus Theodosii quadragesimam, qui imitatus Jacob, supplantavit 
perfidiam tyrannorum, qui 1199 abscondit simulacra gentium; omnes enim 
cultus idolorum fides ejus abscondit, omnes eorum ceremonias oblitteravit: 
qui etiam iis qui in se peccaverant, doluit quam dederat periisse indulgentiam, 
et veniam denegatam. Sed non negabunt filii, quod donavit pater: non negabunt, 
etiamsi quidam interturbare conatus sit; neque enim poterunt negare, quod 
in commune donavit, qui solvunt, quod singulis dedit.
-----------------------------------------------------------

        

          5.
          Nihil gloriosius exitus tanti principis habuit, qui omnia jam 
filiis tradidisset, regnum, potestatem, nomen augusti: nihil, inquam, speciosius 
ei in morte servatum est, quam quod in aliquantis promissa annonarum exigendarum 
relaxatio, dum moratur, facta est successio ejus indulgentiarum haereditas; 
ut ille qui voluit impedire, sibi odium fecerit,
-----------------------------------------------------------
Theodosio tamen tantae cumulus gratiae non sit ademptus. Nec immerito, 
si enim privatorum ultimae voluntates, et deficientium testamenta habent 
perpetem firmitatem; quomodo potest tanti principis esse irritum testamentum? 
Gloriosius quoque in eo Theodosius, qui non communi jure testatus est; 
de filiis enim nihil habebat novum quod conderet, quibus totum dederat, 
nisi ut eos praesenti commendaret parenti: et de subditis sibi et commissis 
testari debuit, ut legata dimitteret, fidei commissa signaret. Praecepit 
dari legem indulgentiae, quam scriptam reliquit. Quid dignius, quam ut 
testamentum imperatoris lex sit?
        

          6.
          Ergo tantus imperator recessit a nobis, sed non totus recessit; 
reliquit enim nobis liberos suos, in
-----------------------------------------------------------
quibus eum debemus agnoscere, et in quibus eum et cernimus et tenemus. 
Nec moveat aetas: fides militum imperatoris perfecta 1200 est aetas; est 
enim perfecta aetas, ubi perfecta est virtus. Reciproca haec; quia et fides 
imperatoris militum virtus est.
        

          7.
          Recognoscitis nempe quos vobis Theodosii fides triumphos acquisiverit. 
Cum locorum angustiis
-----------------------------------------------------------
et impedimentis calonum agmen exercitus paulo serius in aciem descenderet, 
et inequitare hostis mora belli videretur, desilivit equo princeps, et 
ante aciem solus progrediens, ait: Ubi est Theodosii Deus? Jam hoc Christo 
proximus loquebatur. Quis enim posset hoc dicere, nisi qui Christo se adhaerere 
cognosceret? Quo dicto excitavit omnes, et exemplo omnes armavit. Et jam 
certe senior aetate, sed validus fide.
        

          8.
          Theodosii ergo fides fuit vestra victoria: vestra fides filiorum 
ejus fortitudo sit. Fides ergo auget aetatem. Denique nec Abraham, ut in 
senectute generaret filium, consideravit aetatem: nec Sara, ut pareret. 
Nec mirum si auget aetatem fides, cum repraesentet futura. Quid enim est 
fides; nisi rerum earum, quae sperantur, substantia? Sic nos Scripturae
-----------------------------------------------------------
docent. Ergo si substantia eorum, quae sperantur, fides est; quanto magis 
eorum, quae videntur? Bona fides, de qua scriptum est: Justus autem ex 
fide vivit. Quod si substraxerit se, non placebit animae meae.
        

          9.
          Nos autem non subtrahamus nos ad dispendium animae, sed inhaereamus 
fidei ad animae nostrae acquisitionem; quoniam in hac fidei militia testimonium 
consecuti sunt seniores nostri Abraham, Isaac et Jacob. Et ideo haereditatem 
nobis fidei reliquerunt. Fidelis Abraham, qui non ex operibus, sed ex fide 
justificatus est; quoniam Deo credidit: Isaac, qui per fidem nec gladium 
ferituri parentis expavit: Jacob, qui paternae fidei vestigiis intentus 
1201, dum iter agit, angelorum vidit exercitum, et vocavit
-----------------------------------------------------------
concilium Dei.
        

          10.
          Alibi quoque, id est, in libris Regnorum, Elisaeus erat intra 
Samariam, et subito eum circumfusus Syrorum obsedit exercitus. Vidit eos 
Giezi, et ait ad dominum suum: O domine, quid faciemus? Et dixit Elisaeus 
propheta: Noli timere; quoniam nobiscum plures sunt, quam cum illis. Et 
rogavit ut aperiret Dominus oculos Giezi. Et aperti sunt oculi ejus, et 
vidit plenum montem equis et curribus in circuitu Elisaei. Et rogavit Elisaeus 
ut percuteret eos Deus caecitate, et percussi sunt, et introierunt in civitatem, 
quo ingrederentur, nequaquam videntes. Audistis certe, milites, qui 
circumfusi estis, quia ubi perfidia, ibi caecitas est. Merito ergo caecus 
erat exercitus infidelium. Ubi autem fides, ibi exercitus
-----------------------------------------------------------
angelorum est. Bona itaque fides, quae frequenter operatur in mortuis. 
Denique adversarius, et legiones suae quotidiana martyrum virtute torquentur. 
Unde arbitror quod fila chordarum citharae ideo fides dicantur, quoniam 
et mortua sonum reddant.
        

          11.
          Quo magis ac magis enitendum est, ne in hoc vivendi munere siti, 
simus ingrati: sed pii pignoribus principis sedulum ac patrium impendamus 
affectum. Solvite filiis ejus, quod debetis patri. Plus debetis defuncto, 
quam debuistis viventi. Etenim si in liberis privatorum non sine gravi 
scelere minorum jura temerantur; quanto magis in filiis imperatoris?
        

          12.
          Addatur eo cujus imperatoris? Imperatoris pii, imperatoris misericordis, 
imperatoris fidelis, de quo non mediocre locuta est Scriptura dicens: Magnum
-----------------------------------------------------------
et honorabile est homo misericors: invenire autem virum fidelem difficile 
est. Si magnum est misericordem aut fidelem quemcumque hominem invenire; 
quanto magis imperatorem, quem potestas ad ulciscendum impellit, sed revocat 
tamen ab ultione miseratio? Quid praestantius fide imperatoris, quem non 
extollat potentia, superbia non erigat, sed pietas inclinet? de quo praeclare 
Salomon ait: Iniqui regis minitatio similis rugitui leonis: sicut autem 
ros in herba, sic et hilaritas ejus. Quantum igitur est deponere terrorem 
potentiae, praeferre suavitatem gratiae?
        

          13.
          Beneficium se putabat accepisse augustae memoriae Theodosius, 
cum rogaretur ignoscere; et tunc propior erat veniae, cum fuisset commotio
-----------------------------------------------------------
major iracundiae. Praerogativa 1202 ignoscendi erat indignatum fuisse: 
et optabatur in eo, quod in aliis timebatur, ut irasceretur. Hoc erat remedium 
reorum; quoniam cum haberet supra omnes potestatem, quasi parens expostulare 
malebat, quam quasi judex punire. Saepe trementes vidimus, quos objurgabat, 
et convictos sceleris, cum desperassent, solutos crimine. Vincere enim 
volebat, non plectere aequitatis judex, non poenae arbiter, qui numquam 
veniam confitenti negaret: aut si quid esset, quod occulta conscientia 
involveret, Deo servabat. Hanc vocem ejus homines magis, quam poenam timebant: 
quod tanta imperator ageret verecundia, ut mallet sibi homines religione 
quam timore astringere.
        

          14.
          Maximum philosophorum impunitatem ferunt
-----------------------------------------------------------
dedisse iis facinoribus, quae per iram commissa forent; sed Scriptura divina 
melius ait: Irascimini, et nolite peccare. Maluit peccatum recidere, 
quam excusare. Satius est in indignatione laudem clementiae reperire, quam 
ira in ultionem excitari.
        

          15.
          Quis ergo dubitabit filiis ejus apud Dominum maximum praesidium 
fore? Domino favente, Arcadius imperator jam validus juventa est: Honorius 
continuo pulsat adolescentiae fores, provectior aetate quam Josias. Ille 
enim destitutus patre, orsus imperium usque ad tricesimum et primum annum 
regni sui perduxit aetatem, et placuit Domino; quoniam prae caeteris regibus 
Israel Domini pascha celebravit, et ceremoniarum abolevit errores. 
Asa quoque adhuc invalidus corporis robore,
-----------------------------------------------------------
cum regnandi curricula recepisset, quadraginta annis regnavit in Hierusalem: 
qui cum Aethiopum infinita urgeretur atque innumerabili multitudine, speravit 
a Domino et in paucis se posse salvari. Utinam tam fidelis processu, 
quam devotus exordio! Nam servatus in paucis et victor, postea a Syris 
auxilia, relicto Domino, postulavit, et medicos adhibuit ad pedum dolorem; 
accepto enim tanto indicio divini favoris, auxiliatorem suum derelinquere 
non debuit, sed tenere. Ideo ei nec medici profuerunt, et quasi incredulus 
mortem implevit.
        

          16.
          Sed illorum patres Abias et Amos ambo infideles: Theodosius vero 
plenus timoris Dei, plenus misericordiae, speramus quod liberis suis apud 
Christum
-----------------------------------------------------------
praesul assistat, si Dominus propitius sit rebus humanis. Bonum est misericors 
homo, qui dum aliis subvenit, sibi consulit, et 1203 in alieno remedio 
vulnera sua curat. Agnoscit enim se esse hominem, qui novit ignoscere: 
et vias Christi sequitur, qui carne suscepta, maluit in hunc mundum redemptor 
venire, quam judex.
        

          17.
          Unde pulchre Psalmista dixit: Dilexi quoniam exaudiet Dominus 
vocem orationis meae. In quo psalmo dum legitur, velut ipsum Theodosium 
loquentem audivimus. Dilexi, inquit: agnosco vocem piam, cujus testimonia 
vocis agnosco. Et vere dilexit, qui officia diligentius implevit, qui servavit 
hostes, quid dilexit inimicos, qui iis a quibus est appetitus, ignovit, 
qui regni affectatores perire
-----------------------------------------------------------
non est passus. Non mediocris, sed perfecti in Lege
-----------------------------------------------------------
vox ista est dicere: Dilexi. Plenitudo enim Legis, dilectio est. Sed 
qui dilexerit, audiamus. Cum tacetur genus dilectionis, utique divinae 
charitatis gratia significatur, qua diligimus illud, quod est super omnia 
desiderabilia desiderabile, de quo scriptum est: Diliges Dominum Deum tuum.
        

          18.
          Ergo discedens e terris pia anima, et sancto repleta Spiritu, 
quasi interrogantibus iis, qui sibi occurrerunt, cum sese ad sublimia et 
superna subrigeret, dicebat: Dilexi. Nihil hoc plenius, nihil expressius. 
Interrogabant angeli vel archangeli: Quid egisti in terris? occultorum 
enim solus cognitor Deus. Dicebat, Dilexi; hoc est dicere: Legem implevi, 
Evangelium non praeterivi; hoc est dicere: Morti me obtuli, et tota die 
aestimatus sum sicut ovis
-----------------------------------------------------------
occisionis. Et ideo confido, quia neque mors, neque vita, neque Angeli, 
neque Virtutes, neque altitudo, neque profundum, neque creatura alia poterit 
nos separare a charitate Dei, quae est in Christo Jesu Domino nostro.
        

          19.
          Hoc mandatum Legis etiam in Evangelio Dominus Jesus docet esse 
servandum, cum dicit ad Petrum: Simon Joannis, diligis me? et ille respondit: 
Tu scis, Domine, quia diligo te. Et iterum dixit: Simon Joannis, diligis 
me? et iterum respondit: Etiam, Domine, tu scis quia diligo te. Et tertio 
interrogatus ait: Domine, omnia tu scis, tu nosti quia amo te. Confirmavit 
itaque charitatem trina responsio, vel abolevit trinae negationis errorem. 
Et hic trinam responsionem si quaerimus, invenimus: Dilexi, quoniam exaudiet 
Dominus
-----------------------------------------------------------
vocem orationis meae. Dilexi quoniam inclinavit aurem suam mihi, ut 
in diebus meis invocarem eum. Dilexi, quia tribulationem et dolorem inveni, 
et pro nomine Dei mei pericula inferni non refugi, sed exspectavi ut comprehendere 
et invenire me possent.
        

          20.
          Et pulchre ait: Dilexi, quia jam cursum vitae hujus impleverat. 
Unde et Apostolus in passione jam positus ait: Certamen bonum certavi, 
cursum consummavi, fidem servavi; quod reliquum est, reposita est mihi 
corona justitiae. Magnus Dominus, qui nobis dedit certamina, quibus 
mereatur, qui vicerit, coronari. Dilexi, 1204 inquit confidens, quoniam 
exaudiet Dominus vocem orationis meae.
        

          21.
          Dilexi, et ideo inclinavit aurem suam mihi; ut
-----------------------------------------------------------
jacentem erigeret, mortuum resuscitaret. Non enim
-----------------------------------------------------------
Deus inclinat aurem suam, ut audiat corporaliter: sed ut condescendat nobis, 
quo nos audire dignetur, et infirmitatis nostrae relevare substantiam. 
Inclinat se nobis, ut nostra ad eum ascendat oratio. Voce non indiget, 
qui misericordiam defert; neque enim voce indiguit, qui Mosen tacentem 
audivit: et non loquentem, sed interpellantem gemitibus ineffabilibus ad 
se clamare dicebat, cui nulla vox 
subest, lingua non suppetit: sed accepit vocem sacrae titulo passionis. 
Clamavit in martyrio, clamavit in parricidio, quod pertulit pro sacrificio.
        

          22.
          Dilexi, inquit, et ideo diligens feci voluntatem Domini, et invocavi 
eum non in paucis, sed in omnibus diebus vitae meae. Nam certis diebus 
invocare,
-----------------------------------------------------------
non omnibus, fastidientis est, non sperantis: et pro usu affluentium commodorum, 
mercedem gratiarum referre, non pro devotionis affectu. Et ideo Paulus: 
In omnibus, inquit, gratias agite. Quando enim non habes quod Deo debeas? 
aut quando sine Dei munere es, cui quotidie vivendi usus a Domino est? 
Quid enim habes, quod non accepisti? Ergo quia semper accipis, semper 
invoca: et quia quod habes, a Domino est, debitorem te semper esse cognosce. 
Malo tamen ut quasi diligens, quam coactus debitum tuum solvas.
        

          23.
          Audis dicentem: Circumdederunt me dolores mortis? Ego tamen 
et in mortis dolore Dominum dilexi. Pericula inferni invenerunt me, non 
timentem utique, sed amantem, sed sperantem,
-----------------------------------------------------------
quod nullae me angustiae, nulla persecutio, nulla pericula, nullus gladius 
separet a Christo. Denique volens invenit tribulationem et dolorem, sciens 
quia tribulatio patientiam operatur, patientia probationem, probatio spem. 
Etenim quasi bonus athleta quaesivit certamina, ut coronam inveniret; quam 
tamen non suis viribus, sed Domini auxilio novit sibi esse donatam. Non 
enim potuisset vincere, nisi eum qui certantes adjuvat, invocasset.
        

          24.
          Miser homo congreditur, ut vincat; et ipse in periculum ruit, 
nisi Domini nomen adfuerit, nisi cum veretur, oraverit dicens: O Domine, 
libera animam meam. Hinc illud Apostolicum: Video legem carnis meae 
repugnantem legi mentis meae, et captivantem me in legem peccati, quod 
est in membris
-----------------------------------------------------------
meis. Infelix ego homo! quis me liberabit de corpore mortis hujus? Gratia 
Dei per Jesum Christum Dominum nostrum.
        

          25.
          Ille vincit, qui gratiam Dei sperat, non qui
-----------------------------------------------------------
de sua virtute praesumit. Cur enim non praesumas gratiam, cum habeas praesulem 
certaminis misericordem; Misericors enim et justus Dominus, et Deus noster 
miseretur. Bis misericordiam posuit, semel justitiam: in medio justitia 
est, 1205 gemino septo inclusa misericordiae; superabundant enim peccata, 
superabundet ergo misericordia. Apud Dominum omnium virtutum abundantia 
est; quia Dominus virtutum est. Neque tamen justitia sine misericordia 
est, neque sine miseratione justitia; quia scriptum est: Noli esse nimium 
justus. Quod supra mensuram est, et si bonum est, tamen tu non sustines. 
Mensuram serva, ut secundum mensuram recipias.
        

          26.
          Non impedivit tamen justitiam misericordia;
-----------------------------------------------------------
quia misericordia ipsa justitia est: Dispersit dedit pauperibus, justitia 
ejus manet in aeternum; novit enim justus debere se infirmis atque 
inopibus subvenire. Unde Dominus veniens ad baptismum, ut nobis infirmantibus 
peccata donaret, ait ad Joannem: Sine modo; sic enim decet nos implere 
omnem justitiam. Liquet igitur justitiam esse misericordiam, et misericordiam 
esse justitiam. Etenim si Dei nos misericordia non sustentaret, quomodo 
in ipso exordio parvuli viveremus; cum effusi utero de calidis in frigida, 
de humidis in arida, piscium more, jactemur, quos naufragos in hanc vitam 
quidam velut naturae fluctus expuerit? Ratio deest, sed gratia divina non 
deficit. Ipse ergo custodit parvulos, aut certe eos qui se parvulos
-----------------------------------------------------------
humili confitentur affectu.
        

          27.
          Bona igitur humilitas, quae liberat periclitantes, jacentes erigit. 
Novit eam ille qui dixit: Ecce sum, ego peccavi, et ego pastor male feci; 
et isti in hoc grege quid fecerunt? Fiat manus tua in me. Bene hoc 
dicit, qui regnum suum Deo subjecit, et poenitentiam gessit, et peccatum 
suum confessus, veniam postulavit: ipse per humilitatem pervenit ad salutem. 
Humiliavit se Christus, ut omnes elevaret: ipse ad Christi pervenit requiem, 
qui humilitatem Christi fuerit secutus.
        

          28.
          Et ideo quia humilem se praebuit Theodosius imperator, et ubi 
peccatum obrepsit, veniam postulavit, conversa est anima ejus in requiem 
suam, sicut habet Scriptura quae dicit: Convertere, anima
-----------------------------------------------------------
mea, in requiem tuam; quia Dominus benefecit tibi. Pulchre dicit animae: 
Convertere, quasi diuturno cujusque operis sudore exercitae, ut a labore 
convertatur ad requiem. Convertitur equus ad
-----------------------------------------------------------
stabulum, ubi cursum impleverit: navis ad portum, ubi ad stationem fidam 
a fluctuum mole subducitur. Sed quid est, quod ait: In requiem tuam, nisi 
secundum illud intelligas, quod ait Dominus Jesus: Venite, benedicti Patris 
mei, haereditate possidete paratum vobis regnum a constitutione mundi. 
Tamquam enim possessionem haereditariam recipimus ea, quae promissa sunt 
nobis; fidelis enim Deus, qui semel servis suis praeparata non subtrahit. 
Si fides nostra maneat, manet et sponsio.
        

          29.
          Vide, o homo, circa te gratiam Christi: adhuc in terris quateris, 
et in coelo possides. Ibi ergo 1206 sit cor tuum, ubi est possessio tua. 
Haec est requies quae justis debetur, negatur indignis. Unde ait Dominus: 
Sicut juravi in ira mea, si introibunt
-----------------------------------------------------------
in requiem meam; qui enim non cognoverunt vias Domini, non ingrediuntur 
in requiem Domini. Qui autem bonum certamen certavit, et cursum consummavit, 
ipsi dicitur: Convertere in requiem tuam. Bona requies praeterire quae 
mundi sunt, et illis quae supra mundum sunt, coelestibus consortiis requiescere 
secretorum. Haec est requies, ad quam propheta properavit, dicens: Quis 
dabit mihi pennas sicut columbae, et volabo et requiescam. Hanc sanctus 
requiem suam novit, ad hanc requiem convertendum animae suae dicit. Erat 
ergo anima in requie sua, ad quam dicit esse redeundum. Haec est requies 
sabbati magni, ut unusquisque sanctorum supra mundi sensibilia sit, in 
illo intelligibili secreto
-----------------------------------------------------------
totus intentus, atque adhaerens Deo. Haec est requies illa sabbati, quo 
requievit Deus ab omnibus operibus mundi istius.
        

          30.
          Feriatus his saeculi curis Theodosius se ereptum gaudet, et elevat 
animam suam, atque ad illam perpetuam dirigit requiem, pulchre sibi consultum 
asserens, quod eripuerit animam ejus Deus de morte, quam mortem frequenter 
in hoc saeculi istius lubrico sustinebat, inquietus fluctibus peccatorum: 
eripuerit etiam oculos ejus a lacrymis; fugiet enim dolor et tristitia 
et gemitus (Esa.
-----------------------------------------------------------
XXXV, 10). Et alibi habemus: Delebit omnem lacrymam
-----------------------------------------------------------
ab oculis eorum, et mors non erit amplius, neque luctus, neque clamor, 
neque dolor. Si ergo mors non erit, lapsum sentire non poterit in illa 
requie constitutus: sed placebit Deo in regione vivorum. Non enim ut hic 
homo involutus est mortis corpore obnoxio lapsibus atque delictis; ita 
et illic. Ideoque regio illa vivorum est, ubi anima est, quae ad imaginem 
et similitudinem Dei facta est, non caro figurata delimo. Ideo caro 
in terram revertitur, anima ad requiem festinat supernam, cui dicitur: 
Convertere, anima mea, in requiem tuam.
        

          31.
          In quam festinavit intrare Theodosius, atque ingredi civitatem 
Hierusalem, de qua dictum est: Et reges terrae ferent gloriam suam in illam. 
Illa est vera gloria, quae ibi sumitur; illud regnum
-----------------------------------------------------------
beatissimum, quod ibi possidetur, ad quod festinabat Apostolus, dicens: 
Audemus ergo, et consentimus magis peregrinari de corpore, et adesse ad 
Dominum; et ideo connitimur sive absentes, sive praesentes placere 
illi.
        

          32.
          Absolutus igitur dubio certamine, fruitur nunc augustae memoriae 
Theodosius luce perpetua, tranquillitate diuturna, et pro iis quae in hoc 
gessit corpore remunerationis divinae fructibus gratulatur. Ergo quia dilexit 
augustae memoriae Theodosius Dominum Deum suum, meruit sanctorum consortia.
        

          33.
          Et ego, ut quadam sermonem meum peroratione concludam, dilexi 
virum misericordem, 1207 humilem in imperio, corde puro, et pectore mansueto 
praeditum, qualem Dominus amare consuevit,
-----------------------------------------------------------
dicens: Supra quem requiescam, nisi supra humilem, et mansuetum?
        

          34.
          Dilexi virum, qui magis arguentem, quam adulantem probaret. Stravit 
omne, quo utebatur insigne regium, deflevit in Ecclesia publice peccatum 
suum, quod ei aliorum fraude obrepserat: gemitu et lacrymis oravit veniam. 
Quod privati erubescunt, non erubuit imperator, publice agere poenitentiam: 
neque ullus postea dies fuit, quo non illum doleret errorem. Quid, quod 
praeclaram adeptus victoriam; tamen quia hostes in acie prostrati sunt,
-----------------------------------------------------------
abstinuit a consortio sacramentorum, donec Domini
-----------------------------------------------------------
circa se gratiam filiorum experiretur adventu.
        

          35.
          Dilexi virum, qui me in supremis suis ultimo spiritu requirebat. 
Dilexi virum, qui cum jam corpore solveretur, magis de statu Ecclesiarum, 
quam de suis periculis angebatur. Dilexi ergo, fateor, et ideo dolorem 
meum intimo viscere dolui, et prolixiore sermonis prosecutione solandum 
putavi. Dilexi, et praesumo de Domino quod suscipiat vocem orationis meae, 
qua prosequor animam piam.
        

          36.
          Circumdederunt me dolores mortis, pericula inferni invenerunt 
me; multorum enim pericula sunt, sed remedia paucorum. In omnibus sacerdos 
periclitatur, in omnibus reis angitur; quod enim alii patiuntur, ipse sustinet: 
et iterum liberatur, cum alii qui tenentur, periculis liberantur. Conteror
-----------------------------------------------------------
corde; quia ereptus est vir, quem vix possumus invenire: sed tamen tu solus, 
Domine, invocandus es, tu rogandus, ut eum in filiis repraesentes. Tu, 
Domine, custodiens etiam parvulos in hac humilitatesalvos facito sperantes 
in te. Da requiem perfectam servo tuo Theodosio, requiem illam, quam praeparasti 
sanctis tuis. Illo convertatur anima ejus, unde descendit; ubi mortis aculeum 
sentire non possit, ubi cognoscat mortem hanc non naturae finem esse, sed 
culpae. Quod enim mortuus est, peccato mortuus est; ut jam 1208 peccato 
locus esse non possit: resurget autem, ut perfectior renovato munere vita 
reparetur.
        

          37.
          Dilexi, et ideo prosequor eum usque ad regionem vivorum, nec 
deseram, donec fletu et precibus
-----------------------------------------------------------
inducam virum, quo sua merita vocant, in montem Domini sanctum: ubi perennis 
vita, ubi corruptela nulla, nulla contagio, nullus gemitus, nullus dolor, 
nullum consortium mortuorum; vera regio viventium, ubi mortale hoc induat 
immortalitatem, et corruptibile hoc induat incorruptionem. Magna requies, 
quae votum impleat diligentis, pulcherrima promissio. Ideo centesimus quartus 
decimus psalmus alleluia inscribitur:
-----------------------------------------------------------
denique supra in quarto decimo psalmo perfectionem hominis accepimus. Sed 
illic formatus, perfectus licet vir, sed adhuc peccato obnoxius; quia vivit 
in saeculo: hic vera perfectio est, ubi jam culpa cessavit, gratia perpetuae 
quietis affulsit.
        

          38.
          Ideo centesimus quartus decimus psalmus, quia remuneratio charitatis 
est: unde Domini pascha quarta decima luna formam celebritatis accepit; 
quoniam qui pascha celebrat, debet esse perfectus, debet amare Dominum 
Jesum, qui diligens populum suum perfecta charitate, sese obtulit passioni. 
Et nos sic diligamus, ut si necesse fuerit, pro Domini nomine mortem non 
fugiamus, nullum aestimemus dolorem, nihil metuamus: Perfecta enim charitas 
timorem expellit foras. Grande
-----------------------------------------------------------
numeri mysterium, quando Pater Filium unicum pro nobis omnibus tradidit, 
cum pleno luminis sui orbe luna fulgeret. Ita est enim Ecclesia, quae pie 
pascha celebrat Domini nostri Jesu Christi, sicut luna perfecta in aeternum 
manet. Quisquis bene hic Domini pascha celebraverit, in lumine perpetuo 
erit. Quis splendidius celebravit, quam qui sacrilegos removit errores, 
clausit templa, simulacra destruxit? In hoc Josias rex superioribus antelatus 
est.
        

          39.
          Manet ergo in lumine Theodosius, et sanctorum coetibus gloriatur. 
Illic nunc complectitur Gratianum jam sua vulnera non moerentem, quia invenit 
ultorem: qui licet indigna 1209 morte praereptus sit, requiem animae suae 
possidet. Illic bonus
-----------------------------------------------------------
uterque et pietatis interpres largus misericordiae suae consortio delectantur. 
De quibus bene dicitur: Dies diei eructat verbum. Contra autem Maximus 
et Eugenius in inferno, quasi nox nocti indicat scientiam; docentes exemplo 
miserabili quam durum sit arma suis principibus irrogare. De quibus pulchre 
dicitur: Vidi impium superexaltatum et elevatum sicut cedros Libani; et 
transivi, et ecce non erat. Transivit enim pius de caligine
-----------------------------------------------------------
saeculari ad lumen aeternum, et non erat impius, qui esse desivit iniquus.
        

          40.
          Nunc se augustae memoriae Theodosius regnare cognoscit, quando 
in regno Domini Jesu Christi est, et considerat templum ejus. Nunc sibi 
rex est, quando recipit etiam filium Gratianum, et Pulcheriam, dulcissima 
sibi pignora, quae hic amiserat, quando ei sua Flaccilla adhaeret, fidelis 
anima Deo; quando patrem sibi redditum gratulatur, quando Constantino adhaeret. 
Cui licet baptismatis gratia in ultimis constituto omnia peccata dimiserit, 
tamen quod primus imperatorum credidit, et post se haereditatem fidei principibus 
dereliquit, magni meriti locum reperit. Cujus temporibus completum est 
illud propheticum: In illo die erit, quod super
-----------------------------------------------------------
frenum equi, sanctum Domino omnipotenti. Quod illa sanctae memoriae 
Helena mater ejus infuso sibi Dei Spiritu revelavit.
        

          41.
          Beatus Constantinus tali parente, quae imperanti filio divini 
muneris quaesivit auxilium, quo inter praelia quoque tutus assisteret, 
et periculum non timeret. Magna femina, quae multo amplius invenit quod 
imperatori conferret, quam quod ab imperatore acciperet. Anxia mater pro 
filio, cui regnum orbis Romani cesserat, festinavit Hierosolymam, et scrutata 
est locum Dominicae passionis.
        

          42.
          Stabulariam hanc primo fuisse asserunt, sic cognitam Constantio 
seniori, qui postea regnum adeptus est. Bona stabularia, quae tam diligenter 
praesepe Domini requisivit. Bona stabularia, quae
-----------------------------------------------------------
stabularium non ignoravit illum, qui vulnera curavit a latronibus vulnerati. 
Bona stabularia, quae maluit aestimari stercora, 1210 ut
-----------------------------------------------------------
Christum lucrifaceret. Ideo illam Christus de stercore levavit ad regnum, 
secundum quod scriptum est: Quia suscitat de terra inopem, et de stercore 
erigit pauperem.
        

          43.
          Venit ergo Helena, coepit revisere loca sancta, infudit ei Spiritus 
ut lignum crucis requireret, accessit ad Golgotha, et ait: Ecce locus pugnae, 
ubi est victoria? Quaero vexillum salutis, et non invenio. Ego, inquit, 
in regnis, et crux Domini in pulvere? ego in aureis, et in ruinis Christi 
triumphus? ille adhuc latet, et latet palma vitae aeternae? Quomodo me 
redemptam arbitror, si redemptio ipsa non cernitur?
        

          44.
          Video quid egeris, diabole, ut gladius quo peremptus es, obstrueretur. 
Sed Isaac obstructos
-----------------------------------------------------------
ab alienigenis puteos eruderavit, nec latere aquam passus est. Tollatur 
igitur ruina, ut vita appareat: promatur gladius, quo veri Goliae caput 
est amputatum. Quid egisti, 
diabole, ut absconderes lignum; nisi ut iterum vincereris? Vicit te Maria, 
quae genuit triumphatorem, quae sine imminutione virginitatis, edidit eum, 
qui crucifixus vinceret te, et mortuus subjugaret. Vinceris et hodie, ut 
mulier tuas insidias deprehendat. Illa quasi sancta Dominum gestavit, ego 
crucem ejus investigabo: illa generatum docuit, ego resuscitatum: illa 
fecit ut Deus inter homines videretur, ego ad nostrorum remedium peccatorum 
divinum de ruinis elevabo vexillum.
-----------------------------------------------------------

        

          45.
          Aperit itaque humum, decutit pulverem: tria patibula confusa 
reperit, quae ruina contexerat, inimicus absconderat. Sed non potuit oblitterari 
Christi
-----------------------------------------------------------
triumphus. Incerto haeret: haeret, ut mulier; sed certam indaginem Spiritus 
sanctus inspirat eo quod duo latrones cum Domino crucifixi fuerint. Quaerit 
ergo medium lignum. Sed poterat fieri ut patibula inter se ruina confunderet, 
casus inverteret. Redit ad Evangelii lectionem, invenit quia in medio patibulo 
praelatus titulus erat: Jesus Nazarenus, Rex Judaeorum. Hinc collecta 
est series veritatis, titulo crux patuit salutaris. Hoc est quod petentibus 
Judaeis Pilatus respondit: Quod scripsi, 1211 scripsi, id est, non 
ea scripsi, quae vobis placerent, sed quae aetas futura cognosceret: non 
vobis scripsi, sed posteritati; propemodum dicens: Habeat Helena quod legat, 
unde crucem Domini recognoscat.
        

          46.

-----------------------------------------------------------
Invenit ergo titulum, Regem adoravit, non lignum utique; quia hic gentilis 
est error, et vanitas impiorum: sed adoravit illum, qui pependit in ligno, 
scriptus in titulo: illum inquam, qui sicut scarabaeus clamavit, ut persecutoribus 
suis Pater peccata donaret. Avida mulier festinabat tangere remedium 
immortalitatis, metuebat calcare sacramentum salutis. Laeto corde, et trepidanti 
vestigio, quid faceret, nesciebat. Pertendit tamen ad cubile veritatis, 
lignum refulsit, et gratia micuit. Et quia jam feminam visitaverat Christus 
in Maria, Spiritus in Helena visitavit: docuit eam quod mulier ignorabat, 
et deduxit in viam, quam mortalis scire non poterat.
        

          47.
          Quaesivit clavos, quibus crucifixus est Dominus, et invenit. 
De uno clavo frenos fieri praecepit, de
-----------------------------------------------------------
altero diadema intexuit: unum ad decorem,alterum ad devotionem vertit. 
Visitata est Maria, ut Evam liberaret: visitata est Helena, ut imperatores 
redimerentur. Misit itaque filio suo Constantino diadema
-----------------------------------------------------------
gemmis insignitum, quas pretiosior ferro innexas crucis redemptionis divinae 
gemma connecteret. Misit et frenum. Utroque usus est Constantinus, et fidem 
transmisit ad posteros reges. Principium itaque credentium imperatorum 
sanctum est quod super frenum: ex illo fides, ut persecutio cessaret, 
devotio succederet.
        

          48.
          Sapienter Helena, quae crucem in capite regnum locavit; ut crux 
Christi in regibus adoretur. Non insolentia ista, sed pietas est; cum defertur 
sacrae redemptioni. Bonus itaque clavus Romani imperii, qui totum regit 
orbem, ac vestit principum frontem; ut sint praedicatores, qui persecutores 
esse consueverunt. Recte in capite clavus, ut ubi sensus est, ibi sit praesidium. 
In vertice corona in manibus
-----------------------------------------------------------
habena. Corona de cruce, ut fides luceat: habena quoque de cruce, ut potestas 
regat: sitque justa moderatio non injusta praeceptio. Habeant 1212 hoc 
etiam principes Christi sibi liberalitate concessum, ut ad imitationem 
Domini dicatur de imperatore Romano: Posuisti in capite ejus coronam de 
lapide pretioso.
        

          49.
          Ex illo gratulatur Ecclesia, erubescit Judaeus: nec solum erubescit, 
sed etiam torquetur; quod ipse sibi auctor confusionis est. Dum insultat 
Christo, confessus est eum regem: dum regem Judaeorum appellavit, sacrilegium 
suum, qui non credidit, confitetur. Ecce, inquiunt, crucifiximus Jesum; 
ut christiani, et post mortem resurgant, et mortui regnent. Nos crucifiximus 
quem reges adorant: quem non adoramus, ipsi adorant. Ecce et clavus in 
honore est; et quem ad mortem
-----------------------------------------------------------
impressimus, remedium salutis est, atque invisibili quadam potestate daemones 
torquet. Putabamus nos vicisse, sed victos fatemur. Iterum Christus resurrexit, 
et resurrexisse eum principes agnoverunt. Iterum
-----------------------------------------------------------
vivit, qui non videtur. Nunc major nobis contentio, nunc pugna vehementior 
adversus eum. Cui regna famulantur, cui servit potestas, illum contempsimus, 
quomodo regibus resistemus? Ferro pedum ejus reges inclinantur. Reges adorant, 
et Photiniani divinitatem ejus negant? Clavum crucis ejus diademati suo 
praeferunt imperatores, et Ariani potestatem ejus imminuunt?
        

          50.
          Sed quaero: Quare sanctum super frenum, nisi ut imperatorum insolentiam 
refrenaret, comprimeret licentiam tyrannorum, qui quasi equi in libidines 
adhinnirent; quod liceret illis adulteria impune committere? Quae Neronum, 
quae Caligularum, caeterorumque probra comperimus, quibus non fuit sanctum 
super frenum?
-----------------------------------------------------------

        

          51.
          Quid ergo aliud egit Helenae operatio, ut frena dirigeret; nisi 
ut omnibus imperatoribus sancto dicere Spiritu videretur: Nolite fieri 
sicut equus et mulus; sed in freno et chamo maxillas eorum constringeret, 
qui se non agnoscerent reges, ut regerent sibi subditos? Prona enim potestas 
in vitium ferebatur, et more pecudum vaga sese libidine polluebant. Ignorabant 
Deum, restrinxit eos crux Domini, et revocavit a lapsu impietatis. Levavit 
oculos 1213 eorum, ut Christum in coelum quaererent. Exuerunt se chamo 
perfidiae, susceperunt frena devotionis et fidei, secuti dicentem: Tollite 
jugum meum super vos . . . Jugum enim meum suave est, et onus meum leve. 
Inde reliqui principes christiani, praeter unum Julianum, qui salutis suae 
auctorem reliquit,
-----------------------------------------------------------
dum philosophiae se dedit errori. Inde Gratianus et Theodosius.
        

          52.
          Non ergo mentita est prophetia, dicens: Ambulabunt reges in lumine 
tuo. Ambulabunt plane ac maxime Gratianus et Theodosius prae caeteris 
principes, non jam armis militum, sed meritis suis tecti: non purpureum 
habitum, sed amictum induti gloriae. Qui cum hic delectarentur absolutione 
multorum, quanto magis illic pepercisse se pluribus recensendo, pietatis 
suae recordatione mulcentur? Qui nunc luce fruuntur candida, longe meliora 
illic, quam hic possidebant, habitacula consecuti, dicentes: O Israel, 
quam magna est domus Domini, et quam ingens locus possessionis ejus: magnum,
-----------------------------------------------------------
et non habens finem! Et perfuncti maximis laboribus inter se conferunt: 
Bonum est viro cum portaverit jugum grave a juventute, sedebit singulariter, 
et silebit; quia portavit jugum grave. Qui enim jugum grave portaverit 
a juventute, requiescit postea: remotus a turba, praecipuum locum quietis 
suae possidet, dicens: Quoniam tu, Domine, singulariter in spe constituisti 
me.
        

          53.
          Portavit jugum grave a juventute sua Lazarus pauper, ideo singulariter 
in sinu Abrahae requiescit, divinae testimonio lectionis. Portavit 
jugum grave Theodosius a juventute, quando insidiabantur ejus saluti, qui 
patrem ejus triumphatorem occiderant. Portavit jugum grave, quando subiit 
pietatis exsilium, quando infusis Romano imperio barbaris,
-----------------------------------------------------------
suscepit imperium. Portavit jugum grave, ut tyrannos Romano dimoveret imperio: 
sed quia hic in labore, ibi in requie.
        

          54.
          Sed jam veniamus ad augusti corporis transmissionem. Fles, Honori, 
germen augustum, 1214 et lacrymis pium testificaris affectum; quod inhonorum 
adhuc honore tumuli patris corpus per spatia multa transmittis. Sed et 
patriarcha Jacob propter populum liberandum, quem tetra fames gravi urgebat 
periculo, relicta domo, senex ad peregrina contendit: atque ibi defunctus, 
ad sepulcrum patrium per aliquot dies, filio prosequente, deductus est. 
Nec derogatum est aliquid meritis ejus, sed magis accessit ad laudem, quod 
pro suis carens debitae domus sorte, quodam supremi funeris peregrinabatur
-----------------------------------------------------------
exsilio.
        

          55.
          Fles etiam, imperator auguste, quod non usque Constantinopolim 
reverendas reliquias ipse prosequeris. Eadem tibi causa nobiscum est, omnes 
justo dolore prosequimur, omnes, si fieri posset, deductores tecum esse 
cuperemus. Sed Joseph ad finitimam accessit provinciam: hic multa interjacent 
regionum divortia, hic maria transfretanda sunt. Nec hoc quidem tibi laboriosum, 
nisi te teneret Respublica, quam boni imperatores et parentibus et filiis 
praetulerunt. Denique ideo te imperatorem pater fecit, Dominus confirmavit; 
ut non soli militares patri, sed omnibus imperares.
        

          56.
          Nec vereare ne inhonorae videantur, quocumque
-----------------------------------------------------------
accesserint, reliquiae triumphales. Non hoc sentit Italia, quae claros 
spectavit triumphos, quae a tyrannis iterum liberata, concelebrat suae 
libertatis auctorem: non hoc Constantinopolis, quae secundo ad victoriam 
principem misit: quem cum vellet tenere, non potuit. Exspectabat quidem 
in reditu ejus triumphales solemnitates, et titulos victoriarum: exspectabat
-----------------------------------------------------------
totius orbis imperatorem, stipatum exercitu Gallicano, et totius orbis 
subnixum viribus. Sed nunc illic Theodosius potentior, nunc gloriosior 
redit: quem angelorum caterva deducit, quem sanctorum turba prosequitur. 
Beata plane, quae paradisi incolam suscipis, et habitatorem supernae illius 
civitatis y augusto sepulti corporis tenebis hospitio.
        
      

  