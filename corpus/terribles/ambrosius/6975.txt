######################################################################

    
      
        LIBER PRIMUS.
        
          389
        
          CAPUT PRIMUM.
          
-----------------------------------------------------------

          Moderationis laus. Quam necessaria sit ea virtus praefectis Ecclesiae, 
potissimum Dominicae charitatis ac mansuetudinis exemplo demonstrari. Ab 
hac ergo cum desciverint Novatiani, eos pro Christi discipulis habendos 
non esse: quorum superbia et inclementia castigatur.
          
            1.
            Si virtutum finis ille est maximus, qui plurimorum spectat 
profectum, moderatio prope omnium pulcherrima est: quae ne ipsos quidem 
quos damnat, offendit; et quos damnaverit, dignos solet facere absolutione. 
Denique sola est, quae Domini quaesitam sanguine Ecclesiam propagaverit, 
imitatrix beneficii
-----------------------------------------------------------
coelestis, et redemptionis universorum salubri fine temperans, quem ferre 
possint aures hominum, mentes non refugere, non pavere animi.
          
          
            2.
            Etenim qui studet humanae infirmitatis emendare vitia, ipsam 
infirmitatem suis debet sustinere, et quodammodo pensare humeris, non 
abjicere. Nam pastor ille Evangelicus lassam ovem vexisse legitur, non 
abjecisse; debet enim justitiam 
temperare moderatio. Nam quemadmodum se tibi curandum praebeat, quem 390 
fastidio habeas; qui
-----------------------------------------------------------
contemptui se, non compassioni medico suo putet futurum?
          
          
            3.
            Ideo Dominus Jesus compassus nobis est; ut ad se vocaret, non 
ut deterreret. Mitis venit, venit humilis. Denique ait: Venite ad me omnes, 
qui laboratis, et onerati estis, et ego vos reficiam. Reficit ergo Dominus 
Jesus, non excludit, neque abjicit: meritoque tales discipulos elegit, 
qui Dominicae voluntatis interpretes, plebem Dei colligerent, non repudiarent. 
Unde liquet eos inter Christi discipulos non esse habendos, qui dura pro 
mitibus, superba pro humilibus sequenda opinantur: et cum ipsi quaerant 
Domini misericordiam, aliis eam denegant; ut sunt doctores Novatianorum, 
qui mundos se appellant.
-----------------------------------------------------------

          
          
            4.
            Quid his superbius, cum Scriptura dicat: quia nemo mundus a 
peccato, nec unius diei infans; et David clamet: A delicto meo munda 
me? Sanctiores isti quam David, de cujus nasci familia Christus incarnationis 
elegit mysterio, cujus posteritas aula coelestis est, utero virginali suscipiens 
mundi Redemptorem? Quid autem durius, quam ut indicant poenitentiam, quam 
non relaxent; cum utique veniam negando, incentivum auferant poenitentiae? 
Nemo enim potest bene agere poenitentiam, nisi qui speraverit indulgentiam. 
391
          
        
        
          CAPUT II.
          
-----------------------------------------------------------

          Quod Novatiani dicunt se non nisi lapsis negare communionem, 
hoc neque cum Scriptura, neque cum sua ipsorum doctrina congruere: quod 
vero divinae potestatis reverentiam praetexunt, eos hoc ipso in illam esse 
injurios; cum is injuriam inferat, qui creditum sibi munus aut ejus partem 
nolit exercere: caeterum ligandi et solvendi jus quod haeresi non potest 
attribui, pulchre vindicari ab Ecclesia, quippe quae Spiritu sancto id 
acceperit, in quem isti superbe agunt.
          
            5.
            Sed negant his oportere reddi communionem, qui praevaricatione 
lapsi sunt. Si unum tantum crimen exciperent sacrilegii, cui veniam negarent, 
dure
-----------------------------------------------------------
quidem, sed tamen divinis tantum redargui viderentur sententiis, assertionibus 
tamen suis convenirent; Dominus enim crimen nullum excepit, qui peccata 
donavit omnia. At cum omnia peccata Stoicorum quodam more paribus putent 
aestimanda mensuris, et aeque eum qui gallum, ut aiunt, gallinaceum, atque 
illum qui patrem suffocaverit, perpetuo asserant coelestibus abdicandos 
mysteriis; quomodo unius criminis objiciunt reos, cum indignissimum esse 
non possint etiam ipsi negare, ut paucorum poena perveniat ad multos?
          
          
            6.
             Sed aiunt se Domino deferre reverentiam, cui 
soli remittendorum criminum potestatem reservent. Immo nulli majorem injuriam 
faciunt, quam qui ejus volunt mandata rescindere, commissum
-----------------------------------------------------------
munus refundere. Nam cum ipse in Evangelio suo dixerit Dominus Jesus: Accipite 
Spiritum sanctum; quorum remiseritis peccata, remittuntur eis: et quorum 
detinueritis, detenta erunt;
-----------------------------------------------------------
quis est ergo qui magis honorat, utrum qui mandatis obtemperat, an qui 
resistit?
          
          
            7.
            Ecclesia in utroque servat obedientiam, ut peccatum et alliget 
et relaxet: haeresis in altero immitis, in altero inobediens; vult ligare, 
quod non resolvat: non vult solvere, quod ligavit; in quo se sua damnat 
sententia. Dominus 392 enim par jus et solvendi esse voluit et ligandi, 
qui utrumque pari conditione permisit. Ergo qui solvendi jus non habet, 
nec ligandi habet. Sicut enim secundum Dominicam sententiam, qui ligandi 
jus habet, et solvendi habet: ita istorum assertio se ipsam strangulat; 
ut quia solvendi sibi jus negant, negare debeant et ligandi. Quomodo igitur 
potest alterum licere, alterum
-----------------------------------------------------------
non licere? Quibus donatum utrumque est, aut utrumque licere manifestum 
est, aut utrumque non licere certum est. Ecclesiae utrumque licet, haeresi 
utrumque non licet; jus enim hoc solis permissum sacerdotibus est. Recte 
igitur hoc Ecclesia vindicat, quae veros sacerdotes habet: haeresis vindicare 
non potest, quae sacerdotes Dei non habet. Non vindicando autem ipsa de 
se pronuntiat, quod cum sacerdotes non habeat, jus sibi vindicare non debeat 
sacerdotale. Ita impudenti contumacia pudentem cernimus confessionem.
          
          
            8.
            Specta etiam illud, quoniam qui Spiritum sanctum accepit, et 
solvendi peccati potestatem et ligandi accepit. Sic enim scriptum est: 
Accipite Spiritum sanctum; quorum remiseritis peccata, remittuntur:
-----------------------------------------------------------
et quorum detinueritis, detenta erunt. Ergo qui solvere non potest 
peccatum, non habet Spiritum sanctum. Munus Spiritus sancti est officium 
sacerdotis, jus autem Spiritus sancti in solvendis
-----------------------------------------------------------
ligandisque criminibus est; quomodo igitur munus ejus vindicant, de cujus 
diffidunt jure et potestate?
          
          
            9.
            Quid! quod insolentiores sunt. Nam cum ad misericordiam promptior 
quam ad severitatem sit Spiritus Dei; quod ait se velle, id nolunt: quod 
nolle, hoc agunt; cum vindicare judicis sit, remittere misericordis. Tolerabilius 
igitur, Novatiane, remitteres, quam ligares; aliud enim quasi delinquendi 
parcus usurpares, aliud quasi aerumnae compassus ignosceres. 393
          
        
        
          CAPUT III.
          Iisdem Novatianis veniam gravioribus tantum criminibus abs se 
denegari opponentibus, respondet S. Doctor hac sententia ab illis sectae 
suae parentem rursus
-----------------------------------------------------------
damnari, et offendi ipsummet Deum, qui peccatorum quorumlibet remittendorum 
fecit potestatem: sed majoribus delictis majorem quoque poenitentiam adhibendam 
esse. Adjicit autem ipsos in hoc perversos sese praebere, quod hujusmodi 
culparum distinctio severitatis materiam Deo relinquat: cujus misericordiam 
in incarnatione Christi adeo mirabiliter emicantem imitari detrectant.
          
            10.
            Sed aiunt se, exceptis gravioribus criminibus, relaxare veniam 
levioribus. Non hoc quidem auctor vestri erroris Novatianus, qui nemini 
poenitentiam dandam putavit; ea scilicet contemplatione, ut quod ipse non 
posset solvere, non ligaret; ne ligando sperari a se faceret solutionem. 
In eo igitur patrem
-----------------------------------------------------------
vestrum propria damnatis sententia, qui distinctionem peccatorum facitis, 
quae solvenda a vobis putetis, et quae sine remedio esse arbitremini: sed 
Deus distinctionem non facit, qui misericordiam suam promisit omnibus, 
et relaxandi licentiam sacerdotibus suis sine ulla exceptione concessit. 
Sed qui culpam exaggeraverit, exaggeret etiam poenitentiam; majora enim 
crimina majoribus abluuntur fletibus. Ita nec Novatianus probatur, qui 
veniam interclusit omnibus: nec vos imitatores ejusdem et condemnatores; 
quia ibi minuitis studia poenitentiae, ubi augeri oportet; quia graviora 
peccata majoribus sustentanda fulcris docuit Christi misericordia.
          
          
            11.
            Quae autem ista perversitas est, ut vobis vindicetis
-----------------------------------------------------------
possibilia concessu: Deo, ut ipsi dicitis, impossibilia reservetis? Hoc 
est sibi eligere causas ignoscendi, Deo materiam saeviendi relinquere. 
Et ubi
-----------------------------------------------------------
est illud: Sit autem Deus verax, omnis autem homo mendax, sicut scriptum 
est: ut justificeris in sermonibus tuis, et vincas cum judicaris? Ut 
agnoscamus igitur Deum misericordiae magis indulgentem esse, quam severitatis 
tenacem, ipse ait: Misericordiam malo, quam sacrificium. Quomodo igitur 
vestrum potest acceptum esse sacrificium Deo, qui negatis misericordiam; 
cum ipse dicat nolle se mortem peccatoris, sed correctionem?
          
          
            12.
            Cujus interpres Apostolus ait: Quia Deus Filium suum mittens 
in similitudinem carnis peccati, et de peccato damnavit peccatum in carne; 
ut justificatio Legis impleretur in nobis. Non in similitudinem carnis 
ait; quia Christus veritatem
-----------------------------------------------------------
suscepit carnis humanae, non similitudinem: neque in similitudinem peccati 
ait; quia peccatum non fecit, sed peccatum pro nobis factus est: sed venit 
in similitudinem carnis peccati, hoc est, suscepit similitudinem carnis 
peccatricis; 394 ideo similitudinem, quia scriptum est: Et homo est, et 
quis agnoscet eum? Homo erat in carne secundum hominem, qui agnosceretur: 
virtute supra hominem, qui non agnosceretur; ita et hic carnem habet nostram, 
sed carnis hujus vitia non habet.
          
          
            13.
            Non enim sicut omnis homo est, ex virili erat et feminea permixtione 
generatus: sed natus de Spiritu sancto et de Virgine, immaculatum corpus 
susceperat, quod non solum nulla
-----------------------------------------------------------
vitia maculaverant, sed nec generationis aut conceptionis concretio injuriosa 
fuscaverat. Nam omnes homines sub peccato nascimur, quorum ipse ortus 
in vitio est, sicut habes lectum, dicente David: Ecce enim in iniquitatibus 
conceptus sum, et in delictis peperit me mater mea. Ideo Pauli caro 
corpus mortis erat, sicut ipse ait: Quis me liberabit de corpore mortis 
hujus? Christi autem caro damnavit peccatum, quod nascendo non sensit, 
quod moriendo crucifixit; ut in carne nostra esset justificatio per gratiam, 
ubi erat ante colluvio per culpam.
          
          
            14.
            Quid ergo dicemus ad haec, nisi quod dixit
-----------------------------------------------------------
Apostolus: Si Deus pro nobis, quis contra nos? Qui Filio proprio non pepercit, 
sed pro nobis omnibus tradidit eum; quomodo non etiam cum illo omnia nobis
-----------------------------------------------------------
donavit? Quis accusabit adversus electos Dei? Deus qui justificat, quis 
est qui condemnet? Christus qui mortuus est, immo qui et resurrexit, qui 
est in dextera Dei, qui etiam interpellat pro nobis. Pro quibus ergo 
Christus interpellat, eos Novatianus accusat. Quos Christus ad salutem 
redemit, eos Novatianus damnat ad mortem. Quibus Christus dicit: Tollite 
jugum meum super vos, et discite a me quia mitis sum; Novatianus dicit: 
Immitis sum. Quibus Christus dicit; Invenietis requiem animabus vestris; 
jugum enim meum suave est, et onus meum leve est; his grave onus, et 
durum imponit jugum Novatianus.
          
        
        
          CAPUT IV.
          
-----------------------------------------------------------
Pergit divinam probare misericordiam, eamque majorem esse quam severitatem 
Evangelici testimonii expositione ostendit. Eos vero qui Christum negaverunt 
coram hominibus, non eadem omnes ratione habendos esse, athletarum exemplo 
palam facit.
          
            15.
            Quam propensus igitur ad misericordiam sit Dominus Jesus, licet 
ista satis instruant; tamen etiam ipse te doceat, qui cum adversus impressionem 
persecutionis instruere nos vellet, ait: Nolite timere eos qui occidunt 
corpus, animam autem non possunt occidere: sed potius eum timete, qui potest 
animam et corpus mittere in gehennam. Et infra: Omnis ergo qui confessus 
me fuerit coram hominibus, confitebor et ego eum coram Patre meo, qui
-----------------------------------------------------------
est in coelis: qui autem negaverit me coram hominibus, negabo et ego eum 
coram Patre meo, qui est in coelis. 395
          
          
            16.
            Ubi confitetur, pro omnibus confitetur, omnes complectitur: 
ubi negat, non omnes negat. Sicut enim supra habet: Omnis qui me confessus 
fuerit, confitebor et ego eum, hoc est, omnem: consequens erat ut infra 
quoque sic redderet: Omnis autem qui negaverit me. Sed ne omnes negare 
videretur, ita subjecit: Qui autem negaverit me coram hominibus, negabo 
et ego eum. Gratiam promittit omnibus, non omnibus minatur injuriam. Quod 
est miserationis, exaggerat: quod ultionis, extenuat.
          
          
            17.
            Atque ita scriptum est non solum in eo libro, qui secundum 
Matthaeum scribitur Evangelii Domini
-----------------------------------------------------------
Jesu: sed etiam in eo lectum est quem secundum Lucam reperimus; ut 
scias non otiose id posuisse utrumque.
          
          
            18.
             Diximus quid scriptum sit, colligamus
-----------------------------------------------------------
sententiam: Omnis, inquit, qui me confessus fuerit, id est, ex quacumque 
vita, ex quocumque statu qui confessus me fuerit, habebit me remuneratorem 
confessionis suae. Cum dicitur, Omnis, nullus a remuneratione, qui fuerit 
confessus, excluditur. Non similiter, omnis qui negaverit, negabitur; potest 
enim fieri ut aliquis victus suppliciis, sermone Deum neget, et corde adoret.
          
          
            19.
            Numquid eadem causa est ejus qui sponte negat, et ejus quem 
tormenta inclinaverint ad sacrilegium, non voluntas? Quam autem indignum, 
cum apud homines valeat certaminis gratia, ut apud Deum non valere asseratur! 
Nam saepe in hoc athletarum saeculari certamine etiam victos quorum fuerint
-----------------------------------------------------------
certamina probata, vulgus hominum cum victoribus coronare consuevit; maxime 
quos viderit forte dolo aut fraude victoria exclusos. Christus ergo athletas 
suos quos viderit gravibus paulisper cessisse suppliciis, sine venia patietur 
manere?
          
          
            20.
            Numquid non habebit rationem laboris, qui etiam quos projicit, 
non in aeternum projicit? Dicit enim David: Non in aeternum projiciet Deus; 
et contra hunc audiemus haeresim dicentem: Projicit in aeternum? Nec in 
finem, inquit, misericordiam suam abscidet a generatione in generationem, 
aut obliviscetur misereri Deus, clamat Propheta: et sunt qui divinae 
miserationis quaedam inducant oblivia?
          
        
        
          CAPUT V.
          Objectioni ab immutabilitate Dei petitae respondetur, allatis 
Scripturae testimoniis, quibus misericordiam emergentibus e volutabro suo 
peccatoribus Deus promittit: additurque indulgentiam iis parari propensiorem, 
qui quodammodo inviti deliquerunt, quod eleganti bello captorum exemplo, 
et ipsiusmet diaboli prosopopaeia illustratur.
          
            21.
            Sed aiunt ideo se ista asserere, ne mutabilem Deum facere videantur; 
si his 396 quibus fuerit iratus, ignoscat.  Quid ergo? 
Repudiabimus divina oracula, et opiniones istorum sequemur? Sed non Deus 
alienis assertionibus, sed suis aestimandus est vocibus. Quod enim promptius 
edere possumus
-----------------------------------------------------------
insigne ejus misericordiae, quam quod ipse per prophetam Osee, quibus tamquam 
iratus minabatur, continuo tamquam reconciliatus indulget? Ait enim: Quid 
tibi faciam, Ephraem, aut quid faciam tibi, Juda?
-----------------------------------------------------------
Misericordia vestra, etc.. Et infra: Quomodo te constituam? Velut Adama 
efficiam te, et sicut Seboim. In ipsa indignatione velut patrio quodam 
affectu haeret, quomodo ad poenam tradat errantem: etsi Judaeus meretur, 
Deus tamen adhuc secum examinat. Sed continuoqui dixerat: Sicut Adama 
faciam te, et sicut Seboim; quae duae urbes ex vicinia Sodomorum parilis 
excidii traxere consortium: Conversum est, inquit, cor meum in eo ipso, 
conturbata est poenitentia mea: non faciam secundum iracundiam furoris 
mei.
          
          
            22.
            Nonne apparet quod ideo nobis peccantibus indignetur Dominus 
Jesus, ut indignationis suae nos terrore convertat? Indignatio ergo ejus 
non ultionis
-----------------------------------------------------------
exsecutio, sed magis absolutionis est operatio; sic enim dixit: Si conversus 
ingemueris, salvus eris (Esai XXX, 15). Exspectat gemitus nostros, sed 
temporales, ut remittat perpetuos: exspectat lacrymas nostras, ut profundat 
pietatem suam. Sic in Evangelio, viduae matris lacrymis compassus, filium 
ejus resuscitavit. Exspectat conversionem nostram, ut revertatur et 
ipse ad gratiam: quae, si nullus lapsus nobis irreperet, in nobis perseveraret: 
sed quia peccatis nostris contrahimus offensam, indignatur, ut humiliemur: 
humiliamur, ut digni simus magis miseratione quam poena.
          
          
            23.
            Doceat te certe Hieremias dicens: Quia non repellet in aeternum 
Dominus; quoniam cum humiliaverit, miserebitur secundum multitudinem misericordiae
-----------------------------------------------------------
suae: qui non humiliavit toto corde suo, neque repulit filios hominum. 
Hoc certe in Threnis Hieremiae legimus, et ex his, vel caeteris quae sequuntur 
advertimus quia ideo humiliat sub pedibus suis omnes vinctos terrae, ut 
judicium ejus declinemus. Sed nec toto corde humiliat peccatorem usque 
ad terram, qui etiam de terra suscitat inopem, et de stercore erigit pauperem; 
non enim ex toto corde humiliat, qui se veniae reservat.
          
          
            24.
            Quod si non ex toto corde omnem humiliat peccatorem, quanto 
magis non ex toto corde humiliat eum, qui non ex toto corde peccavit! Nam 
sicut dixit de Judaeis: Populus hic labiis me honorat, cor autem eorum 
longe est a me; fortasse et de aliquibus lapsis dicat: Isti labiis
-----------------------------------------------------------
me negarunt, sed corde mecum sunt. Vicit eos poena, non avertit perfidia. 
Sine causa autem 397 his aliqui veniam negant, quorum fidem eousque confessus 
persecutor est, ut eam studeret expugnare tormentis. Negarunt semel, sed 
quotidie confitentur:
-----------------------------------------------------------
negarunt sermone, sed confitentur gemitibus, confitentur ejulationibus, 
confitentur fletibus, confitentur liberis, non coactis vocibus. Cesserunt 
quidem ad tempus diaboli tentationi: sed etiam diabolus postea recessit 
ab his, quos sibi vindicare non potuit. Cessit eorum fletibus, cessit poenitentiae: 
quos invaserat alienos, perdidit suos.
          
          
            25.
            Nonne ita istud est, ac si quis captivum victae urbis populum 
abducat? Captivus ducitur, sed invitus: qui in alienas terras necessitate 
contendat, intimo tamen non migret affectu, patriam secum animo vehat, 
quaerat copiam quemadmodum revertatur. Quid ergo? Cum hujuscemodi revertitur, 
num est aliquis qui persuadeat non recipiendum? minore scilicet honore, 
sed studio propensiore, ne habeat in quo
-----------------------------------------------------------
insultet adversarius. Si armato ignoscis, qui pugnare potuit; non ignoscis 
ei, in quo sola pugnabat fides?
          
          
            26.
            Ipsius diaboli de hujusmodi lapsis si requiramus sententiam, 
nonne videtur dicere: Populus hic labiis me honorat, cor autem eorum longe 
est a me? Quomodo enim mecum est, qui non recedit a Christo? Sine causa 
autem me colere videntur, qui doctrinam Jesu custodiunt: ego autem putabam 
quod meam docerent. Plus damnant, dum comperta deserunt. Certe Jesus in 
his amplius gloriatur, dum recipit revertentes. Exsultant omnes angeli; 
quia gaudium majus est in coelo super uno peccatore poenitentiam agente, 
quam in nonaginta et novem justis qui non indigent poenitentia. De 
me in coelo, de me in terris triumphus sumitur. Nihil
-----------------------------------------------------------
Christo perit, quando hi qui ad me cum fletu venerant, cum desiderio ad 
Ecclesiam revertuntur: et horum exemplo etiam de meis periclitor, qui didicerint 
nihil hic esse, ubi homines praesentibus provocantur praemiis; et plurimum 
illic, ubi gemitus, lacrymae, jejunia meis epulis praeferuntur.
          
        
        
          CAPUT VI.
          Novatianos dum peccatores a Christi convivio excludunt, non pii 
Samaritani, sed superbi legisperiti nec non sacerdotis atque levitae, qui 
reprehenduntur in Evangelio, imitatores esse, immo iisdem etiam inclementiores.
          
            27.
             Hos ergo, Novatiani, excluditis? Quid est enim 
aliud excludere, nisi spem veniae denegare?
-----------------------------------------------------------
Sed neque semivivum illum derelictum a latronibus Samaritanus praeteriit: 
et vulnera ejus oleo vinoque curavit, prius infundens oleum quo foveret: 
supra jumentum 398 suum imposuit vulneratum, in quo ejus peccata vexit 
omnia (Luc. X,
-----------------------------------------------------------
33, 34); nec ovem pastor despexit errantem.
          
          
            28.
            Vos autem dicitis: Noli me tangere. Vos dicitis volentes justificare 
vos ipsos: Non est proximus noster, superbiores quam legisperitus ille 
qui Christum tentare cupiebat; ille enim dixit: Quis est meus proximus? 
Ille interrogat, vos negatis; sicut sacerdos ille descendentes, et sicut 
levita praeterientes, quem curandum suscipere debuistis, nec recipientes 
hospitio, pro quo Christus du onumeravit aera, cujus te proximum fieri 
Christus jubet, ut facias in eum misericordiam. Ipse enim est proximus, 
quem non solum conformis natura conjunxerit, sed etiam misericordia copulaverit. 
Ab eo te alienum superbia facis, extollens te frustra inflatus mente carnis 
tuae, et non tenens caput. Si
-----------------------------------------------------------
enim caput teneres, adverteres non tibi eum deserendum, pro quo Christus 
mortuus est. Si caput teneres, adverteres corpus omne compaginando potius 
quam solvendo, in incrementum Dei per copulam charitatis, et redemptionem 
crescere peccatoris.
          
          
            29.
            Cum igitur fructum omnem aufertis poenitentiae, quid aliud 
dicitis, nisi hoc: Nemo de vulneratis nostrum ingrediatur hospitium: nemo 
sanetur in nostra Ecclesia? Apud nos non curantur aegroti: sani sumus, 
medicum non habemus necessarium; quia ipse ait: Non opus est sanis medicus, 
sed his qui male habent.
          
        
        
          CAPUT VII.
          
-----------------------------------------------------------
Christum ut omnes ad coenam suam invitet obtestatus, Novatianos nec ipsos 
ad eam ingredi, nec aliis ingressum permittere significat, quod Ecclesia 
sancta non imitatur. Deinde eosdem haereticos cum Christo, qui omnes salvos 
fieri cupiat, partem habere non posse planum facit.
          
            30.
             Ergo, Domine Jesu, ad Ecclesiam tuam totus 
adveni, quoniam Novatianus excusat. Novatianus dicit: Juga boum emi, 
qui jugum Christi suave non suscipit, et onus grave collo imponit suo, 
quod portare non queat. Novatianus servos tuos a quibus invitabatur, tenuit, 
et contumelia affectos occidit quos iterati baptismatis labe inquinavit. 
Mitte ergo ad exitus viarum, et collige bonos et malos: et debiles,
-----------------------------------------------------------
et caecos, et claudos introduc in Ecclesiam tuam. Jube impleatur domus 
tua: introduc omnes ad coenam tuam; quia quem tu vocaveris, dignum facies,
-----------------------------------------------------------
si sequatur. Ille sane rejicitur, qui non habuerit vestem nuptialem, hoc 
est, amictum charitatis, velamen gratiae. Mitte, inquam, ad universos.
          
          
            51.
            Non excusat Ecclesia tua a coena tua, excusat Novatianus. Non 
dicit familia tua: Sana 399 sum, medicum non requiro; sed dicit: Sana me, 
Domine, et sanabor: salva me, et salvabor. Denique Ecclesiae tuae species 
est in illa, quae accessit retro, et tetigit fimbriam vestimenti tui, dicens 
intra se: Quia si tetigero vestimentum ejus, salva ero. Haec ergo Ecclesia 
confitetur vulnera sua, haec curari cupit.
          
          
            32.
            Et tu quidem, Domine, omnes cupis sanare, sed non omnes curari 
volunt. Non vult Novatianus, qui se putat esse sanum. Tu, Domine, aegrum 
te esse dicis, et in minimo nostram sentis infirmitatem, dicens:
-----------------------------------------------------------
Aeger eram, et visitastis me: Novatianus illum minimum visitare nescit, 
in quo tu desideras visitari. Tu dicis Petroexcusanti, ne ei pedes 
lavares: Nisi lavero tibi pedes, non habebis partem mecum. Quod ergo 
isti possunt consortium tecum habere, qui claves regni non suscipiunt, 
negantes quod dimittere peccata debeant?
          
          
            33.
            Quod quidem recte de se fatentur; non habent enim Petri haereditatem, 
qui Petri sedem non habent, quam impia divisione discerpunt: sed hoc improbe, 
quod etiam in Ecclesia donari peccata negant posse, cum Petro dictum sit: 
Tibi dabo claves
-----------------------------------------------------------
regni coelorum, et quaecumque ligaveris super terram, erunt ligata et in 
coelo: et quaecumque solveris super terram, erunt soluta et in coelis; 
cum et ipse vas electionis Dominicae dicat: Si cui autem quid donastis, 
et ego; nam et ego quod donavi, propter vos in persona Christi. Cur 
igitur Paulum legunt, si eum tam impie arbitrabantur errasse, ut jus sibi 
vindicaret Domini sui? Sed vindicavit acceptum, non usurpavit indebitum.
          
        
        
          CAPUT VIII.
          Quanta discipulis suis Christus contulerit. Novatianos dum manus 
imponunt ac baptismum conferunt, a se ipsis redargui; quippe quod eadem 
auctoritate peccata remittantur in poenitentia atque in baptismate. Ad 
extremum eorum tumor maxime Dominico exemplo
-----------------------------------------------------------
castigatur.
          
            34.
             Vult Dominus plurimum posse discipulos suos, 
vult a servulis suis ea fieri in
-----------------------------------------------------------
nomine suo, quae faciebat ipse positus in terris. Denique ait: Et majora 
his facietis. Dedit ut mortuos suscitarent. Et cum ipse Saulo reddere 
posset usum videndi, eum tamen ad Ananiam discipulum suum misit; ut ejus 
benedictione Saulo refunderentur oculi, quos amiserat. Petrum quoque 
secum in mari jussit ambulare, et quia titubavit, reprehendit illico, eo 
quod doni gratiam fidei pusillitate minuisset. Dedit etiam discipulis 
ut lux mundi essent per gratiam, qui erat ipse lux mundi. Et quia descensurus 
esset e coelo, et in coelum ascensurus, Eliam ad coelum levavit, inde 
eum in terris complacito redditurus tempore. Baptizaturus quoque in Spiritu 
sancto et igne (Matth.
-----------------------------------------------------------
III, 11) 400 per Joannem baptismatis sacramenta praemisit.
          
          
            35.
            Omnia denique donavit discipulis suis, de quibus ait: In nomine 
meo daemonia ejicient, linguis loquentur novis, serpentes tollent; et si 
mortiferum quid biberint, non eis nocebit: supra aegros manus imponent, 
et bene habebunt. Omnia ergo dedit, sed nulla in his hominis potestas 
est, ubi divini muneris gratia viget.
          
          
            36.
            Cur ergo manus imponitis, et benedictionis opus creditis, si 
quis forte revaluerit aegrotus? Cur praesumitis aliquos a colluvione diaboli 
per vos mundari posse? Cur baptizatis, si per hominem peccata dimitti non 
licet? In baptismo utique remissio peccatorum omnium est: quid interest, 
utrum per
-----------------------------------------------------------
poenitentiam, an per lavacrum hoc jus sibi datum sacerdotes vindicent? 
Unum in utroque mysterium est.
          
          
            37.
            Sed dicis quia in lavacro operatur mysteriorum gratia. Quid 
in poenitentia? Nonne Dei nomen operatur? Quid ergo? Ubi vultis, vindicatis 
vobis Dei gratiam: ubi vultis, repudiatis? Sed hoc insolentis arrogantiae, 
non sancti timoris est; ut fastidio vobis sint, qui volunt agere poenitentiam. 
Perpeti videlicet flentium lacrymas non potestis. Non ferunt oculi vestri 
vilia vestimentorum, illuviem sordidatorum, superbo oculo et tumido corde 
delicati mei, indignanti voce dicentes singuli: Nolite me tangere, quia 
mundus sum.
          
          
            38.
            Dicit quidem Dominus ad Mariam Magdalenam:
-----------------------------------------------------------
Noli me tangere; sed non dixit, quia mundus sum, qui mundus erat: tu 
audes, Novatiane, mundum te dicere, qui etsi operibus
-----------------------------------------------------------
mundus esses, hoc solo verbo fieres immundus? Esaias dicit: O miser ego, 
et compunctus corde; quia cum sim homo, et immunda labia habeam, in medio 
quoque populi immunda labia habentis habitem! et tu dicis, mundus sum, 
cum mundus non sit, ut scriptum est, nec unius diei infans? David dicit: 
Et a delicto meo munda me, quem utique misericordem saepe Domini justificavit 
gratia: tu mundus, cum tam injustus sis, ut non miserearis; ut festucam 
in oculo fratris tui videas, trabem autem quae in oculo tuo est, non consideres? 
Immundus enim apud Deum omnis iniquus. Quid autem injustius, quam ut velis 
tibi dimitti peccata tua, cum roganti ipse non putes remittenda? Quid injustius, 
quam ut te
-----------------------------------------------------------
justifices, in quo damnas alterum; cum graviora committas?
          
          
            39.
            Denique remissionem celebraturus peccatorum nostrorum Dominus 
Jesus dicenti sibi Joanni: Ego a te debeo baptizari, et tu venis ad me! 
respondit: Sine modo; sic enim decet nos implere omnem justitiam. Et 
Dominus quidem venit ad peccatorem, cum peccatum ipse non haberet; et baptizari 
voluit, cui mundari necesse non erat: vos quis ferat, qui putatis vobis 
opus non esse mundari per poenitentiam; 401 quia mundatos vos esse dicitis 
per gratiam, quasi jam peccare vobis impossibile sit?
          
        
        
          CAPUT IX.
          Scripturae verbis, Si autem in Dominum peccaverit
-----------------------------------------------------------
homo, quis orabit pro eo? collatione similium locorum ostenditur non significari 
neminem rogaturum, sed dignum deprecatorem inquirendum esse, quales fuerunt 
Moyses ac Jeremias, quorum precibus populo Israelitico pepercisse Deus 
legitur.
          
            40.
             Sed dicitis: Scriptum est: Si peccaverit 
homo in hominem, orabunt pro eo ad Dominum: si autem in Dominum peccaverit 
homo, quis orabit pro eo? Primum, ut supra jam dixi, tunc te ista paterer 
objicere, si solis praevaricantibus non relaxares poenitentiam. Tamen quid 
scrupuli ista affert quaestio? Non enim scriptum est: Nullus orabit pro 
eo: sed, Quis orabit, hoc est, quis ille sit, qui in tali causa orare possit, 
quaeritur,
-----------------------------------------------------------
non excluditur.
          
          
            41.
            Denique habes in psalmo decimo quarto: Domine, quis habitabit 
in tabernaculo tuo, aut quis
-----------------------------------------------------------
requiescet in monte sancto suo? Non enim nullus, sed probatus habitabit: 
nec hoc dicit quod nemo requiescat, sed requiescat electus. Ut scias hoc 
esse verum, non multo post in psalmo vigesimo tertio ait: Quis ascendet 
in montem Domini, aut quis stabit in loco sancto ejus? id est, non 
quicumque de vulgo, nec plebeiae vilitatis aliquis; sed vitae egregiae, 
singularisque meriti. Et ut scias quia cum quis dicitur, non intelligitur 
nullus, sed aliquis significatur, cum dixisset: Quis ascendet in montem 
Domini? subjecit: Innocens manibus, et mundo corde, qui non accipit in 
vano animam suam? Numquid 
dicit quia nullus intelliget? Et in Evangelio: Quis fidelis dispensator
-----------------------------------------------------------
et prudens, quem constituet Dominus super familiam suam, ut det illis in 
tempore tritici mensuram? Et ut comprehendas quia de eo dixit, qui 
utique est, non de eo qui non est, subjunxit: Beatus ille servus, quem 
cum venerit Dominus, invenerit sic facientem. Et illud ita opinor dictum: 
Deus, quis similis tibi? non utique nullus; quia imago Patris Filius 
est.
          
          
            42.
            Similiter igitur accipiendum: Quis orabit pro eo? hoc est, 
singularis vitae aliquis debet orare pro eo, qui peccavit in Dominum. Quo 
major culpa, eo majora sunt quaerenda suffragia. Non enim quicumque 
de vulgo pro Judaeorum populo, sed Moyses rogavit, quando 402 vituli caput
-----------------------------------------------------------
fidei immemores adoraverunt. Numquid erravit Moyses? Atqui non erravit, 
qui quod rogavit, et meruit et impetravit. Quid enim talis affectus non 
impetraret, quando se objecit pro populo, dicens: Et nunc si dimittis illis 
peccatum, dimitte; sin autem, dele me de libro vitae? Vides quia non 
tamquam deliciosus intercessor, et fastidii plenus sibi consulat, ne offensionem 
contrahat, quod Novatianus metuere se dicit: sed magis omnium memor, sui 
immemor, offendere non timebat ipse, ut plebem ab offensionis periculo 
exueret et liberaret.
-----------------------------------------------------------

          
          
            43.
            Merito ergo scriptum est: Quis orabit pro eo? hoc est, talis 
qualis Moyses, qui se offerat pro peccantibus: talis qualis Hieremias, 
cui prophetae cum esset dictum a Domino Deo nostro: Noli orare pro populo 
isto; tamen oravit, et veniam meruit. Denique intercessione prophetica, 
et obsecratione tanti vatis inflexus Dominus dicit ad Hierusalem; quoniam 
ea quoque poenitentiam pro delictis egerat, dicens: Domine omnipotens, 
Deus Israel, anima in angustiis, et spiritus anxius clamat ad te: audi, 
Domine, et miserere. Et jubet luctus vestimenta deponi, et abjici gemitus 
poenitentiae; sic enim scriptum est in fine libri: Exue te, Hierusalem, 
stola luctus et vexationis tuae, et indue te decorem ejus, quae a Deo data 
est tibi gloria
-----------------------------------------------------------
in aeternum.
          
        
        
          CAPUT X.
          Joannem non absolute ac simpliciter prohibuisse ne pro sontibus 
peccati ad mortem fieret oratio; cum pro similibus Moysen, Jeremiam ac 
Stephanum orasse non ignoraverit; et ipse quoque iisdem veniam significaverit 
non denegandam.
          
            44.
             Tales igitur deprecatores in delictis maximis 
sunt requirendi; nam si quicumque de populo orent, non exaudiuntur.
          
          
            45.
            Unde nec illa quaestio vestra quidquam poterit afferre ponderis, 
quam sumitis de epistola Joannis dicentis: Qui scit fratrem suum peccare 
peccatum non ad mortem, petat, et dabit illi vitam Deus; quia
-----------------------------------------------------------
non peccat ad mortem. Est peccatum ad mortem, non de illo dico, ut oret; 
non enim ad Moysen et Hieremiam loquebatur, sed ad populum, qui suorum 
peccatorum alium precatorem deberet adhibere: cui satis est si pro levioribus 
delictis Deum precetur, graviorum veniam justorum orationibus reservandam 
putet. Namquomodo Joannes diceret 403 non orandum pro delicto graviore, 
qui legisset Moysen rogasse et impetrasse; ubi erat praevaricatio voluntaria: 
qui sciret etiam Hieremiam rogasse.
-----------------------------------------------------------

          
          
            46.
            Quomodo Joannes diceret non orandum pro peccato quod esset 
ad mortem, qui ipse in Apocalypsi scripsit mandatum Angelo Ecclesiae Pergami? 
Habes illic tenentes doctrinam Balaam, qui docebat Balaac mittere scandalum 
coram filiis Israel, manducare immolata, et fornicari; ita et tu habes 
tenentes doctrinam Nicolaitarum, similiter age poenitentiam: caeterum venio 
tibi cito. Vides quod Deus qui poenitentiam exigit, veniam polliceatur! 
Denique et ibi dicit: Qui habet aures, audiat quid Spiritus dicat Ecclesiis: 
Vincenti dabo manducare manna absconditum.
          
          
            47.
            Nonne ipse Joannes cognoverat Stephanum pro persecutoribus 
suis, qui Christi nomen audire non poterant, deprecatum; cum de ipsis a 
quibus
-----------------------------------------------------------
lapidabatur diceret: Domine, ne statuas illis hoc peccatum? Cujus precationis 
effectum in Apostolo videmus; Paulus enim qui lapidantium Stephanum vestimenta 
servabat, non multo postea per gratiam Christi factus est apostolus, 
qui fuerat ante persecutor.
          
        
        
          CAPUT XI.
          Superior Joannis sententia illustratur alio ejusdem testimonio, 
quo credentibus in Christum salus promittitur. Unde arguuntur Novatiani 
ut qui lapsis fidem suadeant, quibus negent veniam. Additur multos martyrum 
post lapsum duplicem gratiam consecutos esse; nec non pii Samaritani exemplo 
declaratur eos in quibus vel tenuissima fides spiret, non deserendos.
          
            48.
            
-----------------------------------------------------------
 Ergo quia de Joannis generali epistola sermo est, ipsius 
Joannis in Evangelio scripta interrogemus, utrum cum vestra interpretatione 
conveniant. Scribit enim dixisse Dominum: Quia sic dilexit Deus hunc mundum, 
ut Filium suum unigenitum daret; ut omnis qui credit in eum, non pereat, 
sed habeat vitam aeternam. Si quem ergo lapsum revocare cupias; ut 
credat, an ut non credat, hortaris? Utique ut credat. Sed qui credit juxta 
Domini sententiam, habebit vitam aeternam. Quomodo ergo prohibebis orare 
pro eo, cui aeterna vita debetur? cum divinae sit gratiae fides, sicut 
Apostolus in divisionibus gratiarum docet, quia alii datur in eodem Spiritu 
fides;
-----------------------------------------------------------
et discipuli Domino dicant: Adauge nobis fidem. Qui ergo fidem habet, 
habet vitam: qui vitam habet, non est utique exclusus a venia. Omnis, inquit, 
qui credit in eum, non pereat. Cum omnis dicitur, nullus excluditur, nullus 
excipitur; non enim excipit eum qui lapsus est, si tamen postea bene credat.
          
          
            49.
            Plurimos comperimus se denuo reformasse
-----------------------------------------------------------
post lapsum, et pro nomine Dei passos: num possumus his martyrum consortia 
negare, quibus Dominus Jesus non negavit? Audemus 404 igitur dicere non 
esse his vitam redditam, quibus Christus coronam reddidit? Sicut ergo post 
lapsum plerisque si patiantur, corona redditur; ita si credant, et fides 
redditur. Quae fides Dei donum est; sicut habes scriptum: Quia a Deo vobis 
datum est, non solum ut credatis in eum, sed etiam ut pro illo patiamini. 
Numquid is qui Dei donum habet, potest non habere indulgentiam?
          
          
            50.
            Non una autem, sed duplex gratia est, ut omnis qui credit, 
et patiatur pro Domino Jesu. Habet igitur qui credit suam gratiam: habet 
autem alteram, si fides ejus passionibus coronetur. Neque
-----------------------------------------------------------
enim priusquam pateretur Petrus, sine gratia fuit: sed ubi passus est, 
acquisivit alteram. Et plerique qui non habuerunt gratiam, ut pro Jesu 
paterentur; habuerunt tamen gratiam, ut in Jesum crederent.
          
          
            51.
            Ideo dicitur: Ut omnis qui credit in eum, non pereat. Omnis, 
inquit, hoc est, ex quocumque statu, ex quocumque lapsu, si credat, perire 
non timeat. Potest enim fieri ut aliquem de Hierusalem descendentem in 
Hiericho, hoc est de martyrii certamine relapsum in istius vitae cupiditatem 
saecularemque gratiam, vulneratum a latronibus, hoc est, a persecutoribus, 
et semivivum derelictum Evangelicus ille Samaritanus inveniat, qui nostrarum 
custos animarum est (Samaritanus enim custos dicitur), et
-----------------------------------------------------------
non praetereat eum, sed curet et sanet.
            52, Fortasse ideo non praeterit eum, quia aliquid in eo vitale 
agnoscit; unde is possit vitam resumere. Nonne vobis videtur ille qui lapsus 
est, semivivus esse, si vitale aliquid fides spiret? Nam qui penitus Deum 
ex suo corde abjicit, ille mortuus est. Qui ergo non penitus abjicit, sed 
per impressionem tormentorum ad tempus negavit, semivivus est. Aut si mortuus 
est, cur ei dicitis, agendam poenitentiam, qui jam curari non potest? Si 
semivivus est, infunde oleum et vinum, non vinum sine oleo, scilicet quod 
et foveat et remordeat. Tolle eum in jumentum tuum, trade stabulario, duo 
aera ad ejus curam impende, esto ei proximus. Proximus autem esse non 
potes, nisi facias misericordiam;
-----------------------------------------------------------
nemo enim potest dici proximus, nisi qui curaverit, non occiderit. Si autem 
vis dici proximus, dicit tibi Christus: Vade, et tu fac similiter.
          
        
        
          CAPUT XII.
          Locis ex Joannis Evangelio jam citatis alius indidem adjungitur. 
Tum servandorum Dei mandatorum necessitatem objicientibus facile respondetur 
non ei
-----------------------------------------------------------
soli qui semper, sed etiam ei qui post lapsum illa servaverit, vitam promitti. 
Quod ubi ex Davide comprobatum est, quamdam tamen esse inter utrumque differentiam 
declaratur.
          
            53.
             Aliud simile consideremus: Qui credit in Filium, 
habet vitam aeternam: qui autem non credit Filio, non videbit vitam, sed 
ira 405 Dei manet super eum. Quod manet utique jam coepit, et ex delicto 
aliquo coepit; quia ante non credidit. Ubi ergo quis credit, ira Dei discedit, 
vita autem accedit. Credere ergo in Christum, lucrum vitae est; qui 
enim credit in eum, non judicatur.
          
          
            54.
            Sed referunt hoc loco quoniam is qui credit in Christum, custodire 
debeat sermonem ejus; sic enim
-----------------------------------------------------------
aiunt scriptum, dicente Domino: Ego lux in hunc mundum veni, ut omnis qui 
credit in me, in tenebris non maneat: et si quis audierit sermonem meum, 
et custodierit eum, ego non judico eum. Ille non judicat, et tu judicas? 
Ille dicit: Ut qui credit in me, in tenebris non maneat, hoc est, et si 
fuerit in tenebris, non permaneat in eis, errorem emendet, culpam corrigat, 
custodiat mandata mea; dixi enim: Nolo mortem peccatoris, sed correctionem. 
Dixi supra: Quoniam qui in me credit, non judicatur; et hoc custodio: Non 
enim veni, ut judicem mundum, sed ut salvetur mundus per me. Libenter 
ignosco;
-----------------------------------------------------------
quia per sacrificium justus commendatur, per misericordiam peccator redimitur. 
Non veni vocare justos, sed peccatores. In Lege sacrificium, in Evangelio 
misericordia est: Lex per Moysen data est, per me gratia. Quid hoc 
evidentius?
          
          
            55.
            Denique et subter ait: Qui spernit me, et non accipit verba 
mea, habet qui judicet eum. Num tibi videtur accipere verba Christi, 
qui se non correxerit? Profecto non videtur. Qui ergo corrigit se, accipit 
verbum ejus, hoc est enim verbum ejus, ut se unusquisque revocet a culpa. 
Aut excludas igitur necesse est hanc ejus sententiam: aut si negare non 
potes, acquiescas.
          
          
            56.
            Oportet eum quoque mandata custodire Dominica,
-----------------------------------------------------------
qui peccare desinat, delictis renuntiet. Non ergo de eo debes interpretari 
dictum, qui semper custodierit; si enim hoc sensisset, addidisset, semper: 
non addendo autem, de eo pronuntiavit, qui quod audivit, custodierit: audivit 
autem ut corrigeret errorem: custodivit igitur quod audivit.
          
          
            57.
             Quam vero durum sit ut ad poenam vocetur 
perpetuam, qui vel postea custodit
-----------------------------------------------------------
Domini mandata, ipse te doceat, qui etiam non custodientibus mandata sua 
veniam non denegavit, sicut habes in psalmi corpore: Si justitias meas 
profanaverint, et mandata mea non custodierint; visitabo in virga iniquitates 
eorum, et in flagellis delicta eorum: misericordiam autem meam non disperdam 
ab eis. Omnibus igitur promittit misericordiam.
          
          
            58.
            Sed ne sine judicio hanc esse misericordiam putetis, est discretio 
inter eos qui perpetuam detulerint obedientiam mandatis coelestibus, et 
inter eos qui aliquando vel errore, vel necessitate lapsi sint. Et ne nostro 
circumscribi te argumento putes, Christi judicium accipe; etenim ait: Si 
sciens servus voluntatem domini sui non fecit, vapulabit multis: si
-----------------------------------------------------------
autem nescivit, 406 vapulabit paucis. Uterque igitur si credat, recipitur, 
quia castigat omnem filium Deus, quem recipit: et quem castigat, morti 
utique non tradit; quia scriptum est: Castigans castigavit me Dominus, 
et morti non tradidit me.
          
        
        
          CAPUT XIII.
          Qui peccatum ad mortem fecerint, non deserendos, sed poenitentiae 
subjiciendos ex Paulo docetur. Quid sit tradi Satanae in interitum carnis, 
et quam hoc optandum. Satanam corpori debilitates inferre, sed eas in spiritus 
utilitatem converti; unde magna Dei elucet potentia, qua illum ut sibi 
noceat, et nobis prosit, cogit invitum.
          
            59.
            Denique Paulus docet non deserendos eos qui
-----------------------------------------------------------
peccatum ad mortem fecerint, sed potius lacrymarum panibus, et potu coercendos 
flebili; ita tamen ut ipsa moderata esset tristitia. Hoc enim significat: 
Potum dabis eis in lacrymis in mensura; ut ipsa moestitia mensuram 
habeat, ne forte abundantiore tristitia absorbeatur, qui agit poenitentiam, 
sicut scripsit ad Corinthios: Quid vultis? In virga veniam ad vos, an in 
charitate, spirituque mansuetudinis? Sed nec virga gravis est, quoniam 
legerat: Tu quidem percuties eum virga, animam autem ejus a morte liberabis.
          
          
            60.
            Quid esset in virga venire, docet invectio fornicationis, accusatio 
incesti, reprehensio tumoris,
-----------------------------------------------------------
quod inflati essent, quos magis lugere oporteret; postremo condemnatio 
rei, ut tolleretur a consortio communionis, et traderetur adversario, non 
ad interitum animae, sed carnis. Sicut enim Dominus in animam sancti 
Job potestatem non dedit, sed in carnem ejus permisit licentiam; ita 
et hic traditur Satanae in interitum carnis, ut serpens terram ejus lingeret, 
animae non noceret.
-----------------------------------------------------------

          
          
            61.
            Moriatur ergo caro nostra cupiditatibus, sit captiva, sit subdita, 
nec legi mentis nostrae repugnet, sed bonae servituti subjecta moriatur; 
sicut in Paulo qui castigabat corpus suum, ut servituti redigeret; 
quo probabilior fieret praedicatio, is lex carnis ejus cum lege mentis 
congrueret et conveniret. Interit enim caro, cum sapientia ejus transit 
in spiritum; ut jam non quae carnis sunt, sapiat, sed quae sunt spiritus. 
Utinam videam infirmari carnem meam! utinam non trahar captivus in legem 
peccati! utinam non in carne vivam, sed in fide Christi! Et ideo major 
in infirmitate corporis gratia, quam in salute. Denique et Paulum quem 
multum dilexit, noluit liberare ab infirmitate carnis, cui petenti 
ut
-----------------------------------------------------------
discederet a se infirmitas, respondit: Sufficit tibi gratia mea; nam virtus 
in infirmitate perficitur. Et Paulus plus sibi in infirmitatibus placet, 
dicens: Cum infirmor, tunc potens sum; consummatur enim carnis infirmitatibus 
animae fortitudo.
          
          
            62.
            . Explanavimus Pauli sententiam; nunc verba 
ipsa consideremus, qua ratione dixerit 407 quod tradiderit eum Satanae 
in interitum carnis; quia tentator noster diabolus est. Nam debilitates 
membris singulis infert, et aegritudines toti solet movere corpori. Denique 
percussit sanctum Job ulcere malo a pedibus usque ad caput, quia in potestate 
acceperat interitum carnis ejus, dicente Deo: Ecce trado tibi eum, tantummodo 
animam ejus
-----------------------------------------------------------
custodi. Hoc iisdem verbis Apostolus transtulit; dicens quod tradiderit 
hujusmodi hominem Satanae in interitum carnis, ut spiritus salvus sit in 
die Domini nostri Jesu Christi.
          
          
            63.
            Magna potestas, magna gratia, quae imperat diabolo, ut se ipse 
destruat. Se enim destruit, cum hominem quem tentando supplantare studet, 
ex infirmo fortiorem efficit; quia dum carnem debilitat, mentem ejus corroborat. 
Aegritudo enim carnispeccatum repellit: luxuria autem carnis culpam 
adolet.
          
          
            64.
            Illuditur ergo diabolus, ut se ipse morsu suo
-----------------------------------------------------------
vulneret, et contra se armet, quem debilitandum putavit. Sic et sanctum 
Job magis amavit, posteaquam vulneravit: qui totum corpus diris perfusus 
ulceribus, diaboli quidem morsum pertulit, sed venena non sensit. Et ideo 
bene ei dictum est: Adduces draconem in hamo, illudes eum sicut avem: ligabis 
eum sicut passerem puer, imponens super eum manum.
          
          
            65.
            Vides quemadmodum a Paulo illudatur, ut in cavernam ejus, sicut 
puer ille propheticus, manum mittat, et nihil serpens noceat ei, de 
latebris eruat eum, de veneno ejus faciat spiritale antidotum; ut quod 
venenum est, medicamentum fiat: venenum est ad interitum carnis, medicamentum 
fit ad salutem spiritus. Quod enim nocet corpori,
-----------------------------------------------------------
juvat spiritum.
          
          
            66.
            Manducet ergo terram meam serpens, dentem carni infigat, conterat 
corpus, dicat Dominus et de me: Trado tibi eum, tantummodo animam ejus 
custodi. Quanta vis Christi, ut custodia hominis imperetur etiam ipsi 
diabolo, qui semper vult nocere. Dominum ergo Jesum nobis propitiemus: 
imperante Christo, et diabolus ipse fit praedae suae custos, vel invitus 
mandatis obsecundat coelestibus: et quamvis immitis, tamen mansuetis obsequitur 
imperiis.
          
          
            67.
            Sed quid ego commendo obsequium ejus? Sit ille semper malus, 
ut sit bonus Deus semper, qui malitiam ejus nobis in gratiam convertit. 
Vult nocere
-----------------------------------------------------------
ille, sed non potest, si Christus obsistat: carnem ulcerat, sed custodit 
animam: terram devorat, sed reservat spiritum. Denique scriptum est: Tunc 
lupi et agni simul pascentur: leo et bos paleam manducabunt, serpens autem 
terram ut panem: et non nocebunt, neque vastabunt 408 in monte sancto meo, 
dicit Dominus. Damnati enim serpentis haec est sententia: Erit tibi 
terra cibus. Quae terra? Ea utique de qua dictum est: Terra es, et 
in terram ibis.
          
        
        
          CAPUT XIV.
          Quod supra dixerit Ambrosius carnem ad interitum Satanae traditam 
a serpente comedi, hoc ita demum
-----------------------------------------------------------
docet fieri, si anima carnalibus cupiditatibus liberetur. Quamobrem multa 
praecipit ad oculorum mentisque custodiam necessaria: quae castissimi Josephi 
exemplo firmat: dehinc omnes ad retia quibus in voluptatis ignem trahimur, 
declinanda hortatus; ne timeamus quominus a serpente caro nostra edatur, 
suadet.
          
            68.
            Hanc terram serpens manducat, si propitius est nobis Dominus 
Jesus, ut non compatiatur anima carnis debilitati, non accendatur vapore 
carnis, et calore membrorum. Bonum est nubere magis quam uri; est 
enim flamma quae interna urit. Unde hunc ignem non alligemus in sinu 
mentis, et recessu pectoris, ne interioris nostri uramus exuvias, et forense 
hoc nostrae animae vestimentum,
-----------------------------------------------------------
velamenque carnale edax libidinis flamma consumat, sed transeamus per ignem. 
Et si quis incidit amoris incendium, transiliat, et transeat: non alliget 
adulterinam cupiditatem vinculis cogitationum, nullos sibi nodos assiduae 
nexu meditationis astringat; non intendat saepius in formam mulieris meretricis, 
nec adolescentula ad vultum juvenis oculos levet. Et si fortuitu aspexit, 
et capta est; quanto magis capietur, si curiosa aspexit!
          
          
            69.
            Vel consuetudo nos doceat. Ideo velamine obnubit caput suum 
mulier, ut etiam in publico tuta verecundia sit: non facile vultus ejus 
adolescentis oculis occurrat, nuptiali velamine tecta sit; ne vel fortuitis 
occursibus pateat ad vulnus vel alienum, vel
-----------------------------------------------------------
suum: sed utrumque suum vulnus est. Quod si tegmine caput velat, ne 
temere aut videatur, aut videat (dum enim caput velatur, vultus absconditur), 
quanto magis velare se debet pudoris tegmine, ut etiam in publico habeat 
suum ipsa secretum!
          
          
            70.
            Verum esto, inciderit oculus, sed non intendat affectus. Non 
enim vidisse crimen est, sed cavendum ne origo sit criminis. Videt carnalis 
oculus, sed premat cordis oculos, maneat mentis verecundia. Habemus moralem 
et indulgentem Dominum; dixit quidem propheta: Nolo intendas in formam 
mulieris fornicariae; sed tamen Dominus dixit: Qui viderit mulierem ad 
concupiscendum eam, jam adulteravit eam in corde suo. Non dixit: Si
-----------------------------------------------------------
quis viderit, 409 adulteravit; sed: Si quis ad concupiscendum viderit, 
non aspectum obligavit, sed affectum quaesivit. Bonus tamen pudor, qui 
ipsos corporis oculos sic premere consuevit, ut saepe non videamus etiam 
quod videmus. Etenim specie aspicere videmur, quidquid occurrerit; sed 
si non misceatur animi intentio, hic quoque secundum carnis officium
-----------------------------------------------------------
noster aspectus vanescit; ita plus videmus animo, quam corpore.
          
          
            71.
            Et si viderit caro ignem, non alligemus ignem in sinu, hoc 
est, in secreto mentis, animique arcano. Non implicemus ignem hunc ossibus, 
non ipsi nobis nodos injiciamus; non misceamus sermonem aliquem cum hujusmodi, 
unde exaestuet ignis adulterinus. Sermo juvenculae nodus adolescentium 
est: verba adolescentis vincula sunt amoris.
          
          
            72.
            Vidit hunc ignem Joseph, quando eum adulterii cupida mulier 
allocuta est; voluit eum capere sermone, misit laqueos labiorum suorum, 
sed pudicum virum ligare non potuit. Solvit enim vincula mulieris vox pudoris, 
sermo gravitatis, habena cautelae, fidei custodia, castimoniae
-----------------------------------------------------------
disciplina. Capere igitur eum retibus suis impudica non potuit: misit manum, 
et apprehendit vestem ejus, ut nodo stringeret. Verba petulantis mulieris 
cupiditatum retia sunt, manus ejus amoris nodus est: sed nec retibus 
capi potuit mens pudica, nec nodo: excussa vestis, solutus est nodus; et 
ideo quia non alligavit ignem in sinu mentis suae, non combussit corpus 
suum.
          
          
            73.
             Vides ergo, quia animus noster culpae est 
auctor? Itaque innocens caro, sed plerumque peccati ministra. Ergo non 
te vincat formae concupiscentia. Multa retia tenduntur a diabolo, multi 
laquei. Oculus meretricis laqueus amatoris est. Ipsi nobis oculi nostri 
retia sunt; et ideo scriptum est: Neque capiaris oculis tuis. Ipsi
-----------------------------------------------------------
nobis ergo tendimus retia, quibus involvimur et implicamur. Ipsi nobis 
vincula nectimus, sicut legimus: Quia vinculis peccatorum suorum unusquisque 
constringitur.
          
          
            74.
            Et ideo transeamus ignem adolescentiae, ardoremque juvenilis 
aetatis: transeamus aquam, non remaneamus in aqua; ne flumina nos profunda 
concludant. Transeamus magis, ut et nos dicamus: Torrentem pertransivit 
anima nostra; qui enim transit, salvus est. Denique Dominus sic ait: 
Si transeas per aquam, tecum sum, flumina te non concludent; et Propheta 
dicit: Vidi impium superexaltatum ultra cedros Libani: et transivi, et 
ecce non erat. Transi saecularia, et cecidisse aspicies altitudines 
impiorum.
-----------------------------------------------------------
Moyses quoque transiens saecularia flumina, vidit visum magnum, et ait: 
Transiens videbo hoc visum; si enim fuisset in corporis vitiis et 
saeculi istius lubricis voluptatibus, tanta non vidisset mysteria.
          
          
            75.
            Transeamus ergo et nos ignem hunc libidinis, quem timens Paulus, 
sed nobis timens, qui castigando
-----------------------------------------------------------
corpus suum, fecerat ut jam 410 non timeret sibi, dicit nobis: Fugite fornicationem. 
Fugiamus ergo tamquam sequentem, quae non post nos, sed in nobis sequitur 
nosmetipsos. Ergo videamus diligenter, ne dum illam fugimus, nobiscum eam 
portemus. Volumus enim plerumque fugere, sed si non penitus eam de nostro 
excutimus animo, tollimus eam magis, quam relinquimus. Transiliamus ergo 
eam, ne nobis dicatur: Ambulate in igne flammae vestrae, quem accendistis 
vobis; 
sic qui ambulat super ignem, pedes comburat necesse est; quoniam scriptum 
est: Ambulabit quis super carbones ignis, pedes autem non comburet?
-----------------------------------------------------------

          
          
            76.
            Gravis ignis est, et ideo non demus illi alimenta luxuriae. 
Pascitur libido conviviis, nutritur deliciis, vino accenditur, ebrietate 
inflammatur. Graviora his sunt fomenta verborum, quae vino quodam Sodomitanae 
vitis mentem inebriant. Caveamus tamen et hujus abundantiam vini; ubi enim 
caro inebriatur, mens titubat, animus vacillat, cor fluctuat. Et ideo ad 
utrumque utile praeceptum est, quo monetur Timotheus: vino modico utere 
propter frequentes tuas infirmitates. Cum calet corpus, trahit vaporem: 
cum alget morbi frigore caro, refrigeratur anima tua: cum dolet corpus 
tuum, tristis est mens tua, sed tristitia tua in gaudium veniet.
          
          
            77.
            Noli ergo timere si manducetur caro tua, anima tua non devoratur. 
Ideo David non timere se dicit;
-----------------------------------------------------------
quia carnem ejus, non animam inimici edebant, sicut legimus: Dum appropinquant 
super me nocentes, ut edant carnes meas: qui tribulant me inimici mei, 
ipsi infirmati sunt, et ceciderunt. Ruinam igitur solam facit sibi 
serpens; ideo serpenti traditur, qui a serpente elisus est; ut quem dejecit, 
hunc erigat: et fiat ruina serpentis hominis resurrectio. Satanam autem 
corporalis hujus contritionis et carnalis auctorem debilitatis Scriptura 
ostendit, Paulo dicente: Datus est mihi stimulus carnis meae angelus Satanae, 
qui me colaphizet, ut non extollar. Sic ergo curare Paulus didicit, 
quemadmodum ipse sanatus est.
          
        
        
          CAPUT XV.
          
-----------------------------------------------------------
Rediens a digressione, quid sit venire in virga vel in
-----------------------------------------------------------
spiritu mansuetudinis docet. Sequestrandum graviter lapsum, sed eum Apostoli 
exemplo sacris reddendum, ubi piae plebis oratione atque lacrymis fuerit 
expiatus. Expurgari vetus fermentum, cum litterae durities mollioris explicationis 
farina temperatur. Quomodo Ecclesiae farina omnes conspergi ac cibo charitatis 
pasci debeant; ne similes evadant invidi illius fratris, quem aemulantur 
Novatiani, quorum tumor illic notatur.
          
            78.
            Bonus itaque doctor dum promittit alterum de duobus, utrumque 
donavit. Venit in virga, quia a communione sacra convictum removit. Et 
bene dicitur tradi satanae, qui separatur a Christi corpore. Venit 411 
etiam in charitate, spirituque mansuetudinis, vel quia sic tradidit, ut 
spiritum ejus salvum
-----------------------------------------------------------
faceret, vel quia eum quem ante sequestraverat postea sacramentis reddidit.
          
          
            79.
            Nam et sequestrari oportet graviter lapsum, ne modicum fermentum 
totam massam corrumpat: et expurgandum est vetus fermentum, vel in singulis 
vetus homo, hoc est, exterior homo cum actibus suis, vel in populo inveteratus 
peccatis, vitiisque concretus. Et bene dixit expurgandum, non projiciendum: 
quod enim expurgatur, non totum judicatur inutile; ideo enim purgatur, 
ut utile ab inutili separetur: quod autem projicitur, nihil in se utile 
habere creditur.
          
          
            80.
             Jam tunc igitur Apostolus reddendum sacramentis 
judicavit coelestibus, si purgari se ipse vellet. Et bene ait: Expurgate; 
velut
-----------------------------------------------------------
enim operibus quibusdam totius populi purgatur, et plebis lacrymis abluitur, 
qui orationibus et fletibus plebis redimitur a peccato, et in homine mundatur 
interiore. Donavit enim Christus Ecclesiae suae, ut unum per omnes redimeret, 
quae Domini Jesu meruit adventum, ut per unum omnes redimerentur.
          
          
            81.
            Hic sensus Pauli est, quem verba obscuriorem faciunt. Consideremus 
ipsum Apostoli sermonem: Expurgate, inquit, vetus fermentum; ut sitis nova 
conspersio, sicut estis azymi. Sive quod tota Ecclesia suscipiat onus 
peccatoris, cui compatiendum et fletu, et oratione, et dolore est: et quasi 
fermento ejus se totam conspergat; ut per universos ea quae superflua sunt 
in aliquo poenitentiam agente, virilis misericordiae aut compassionis velut 
collativa
-----------------------------------------------------------
quadam admixtione, purgentur. Sive ut illa mulier
-----------------------------------------------------------
Evangelica docet, quae typum praetendit Ecclesiae, eo quod fermentum 
abscondat in farina sua, donec fermentetur totum; ut mundum omne sumatur.
          
          
            82.
            Docuit me Dominus in Evangelio quid sit fermentum, dicens: 
Non intelligitis quia non de pane dixi: Attendite a fermento Pharisaeorum 
et Sadducaeorum? Tunc, inquit, intellexerunt quia non dixit a panibus, 
sed a doctrina Pharisaeorum et Sadducaeorum attenderent sibi. Hoc ergo 
fermentum, hoc est, doctrinam Pharisaeorum, 412 et disputationem Sadducaeorum 
abscondit Ecclesia in farina sua; cum litteram legis duriorem spiritali 
interpretatione mollivit, et velut mola quadam suae disputationis infregit, 
proferens velut de folliculis
-----------------------------------------------------------
litterarum mysteriorum interna secreta, et resurrectionis fidem astruens; 
qua Dei misericordia praedicatur, qua reparari vita creditur mortuorum.
          
          
            83.
            Non absurda autem videtur ad hunc locum assumptio comparationis 
hujus. Siquidem regnum coelorum est peccatoris redemptio: et ideo farina 
Ecclesiae conspergamur omnes boni et mali, ut simus omnes nova conspersio. 
Ne quis autem vereretur, ne fermenti vitiosioris admixtio massam decoloraret, 
ideo dixit: Ut sitis nova conspersio, sicut estis azymi; hoc est, 
tales conspersio vos reddet, qualis erat innocentiae vestrae pura sinceritas. 
Ita si misereamur, non fuscamur peccato alieno: sed redemptionem ejus acquirimus 
nostrae gratiae; ut qualis erat puritas, perseveret. Et ideo addidit:
-----------------------------------------------------------
Etenim pascha nostrum immolatus est Christus, hoc est, passio Domini 
omnibus profuit, et peccatoribus donavit redemptionem, quos flagitii poenituit 
admissi.
          
          
            84.
            Itaque epulemur bonum cibum, poenitentiam gerentes, laeti redemptione; 
nullus enim cibus est benevolentia et pietate dulcior: epulis nostris atque 
laetitiae nulla de peccatore servato invidia admisceatur; ne se ipse a 
domo Patris, quemadmodum expositus in Evangelio invidus ille frater, excludat, 
qui fratrem receptum doluit, quem in perpetuum gaudebat exclusum.
          
          
            85.
            Cujus vos similes esse, Novatiani, non potestis negare, qui 
ideo, ut dicitis, in Ecclesiam non convenitis,
-----------------------------------------------------------
quia per poenitentiam tributa spes fuerat his qui lapsi sunt, revertendi. 
Sed hoc praetentum est specie. Caeterum episcopatus amissi dolore succensus 
Novatianus schisma composuit.
          
          
            86.
            Sed non intelligitis quia de vobis quoque prophetavit Apostolus, 
et vobis dicit: Et vos inflati estis, et non magis luctum habuistis; ut 
tollatur de medio vestrum, qui hoc opus fecit? Utique tunc penitus 
tollitur, cum aboletur peccatum ejus; non enim excludendum ab Ecclesia 
dicit Apostolus, qui suadet esse purgandum. 413
          
        
        
          CAPUT XVI.
          Novatiani cum Apostolo comparantur. Quam pulchre illis conveniat 
Domini verbum: Nescitis cujus spiritus estis. Poenitentiae studium ab eis 
exstingui, dum
-----------------------------------------------------------
ejus fructum e medio tollunt. Hoc pacto Christi promissis privari peccatores; 
qui tamen non cito admittendi ad mysteria. Denique poenitentium quorumdam 
exempla proponuntur.
          
            87.
            Cum igitur apostolus peccatum remiserit, qua vos auctoritate 
dimittendum negatis? Quis reverentior Christi, Novatianus, an Paulus? Sed 
noverat Paulus Dominum misericordem; noverat Dominum Jesum severitate magis 
discipulorum offensum, quam misericordia.
          
          
            88.
            Denique Jacobum et Joannem dicentes quod ignem de coelo peterent, 
qui consumeret eos, qui Dominum recipere nolebant, confutavit Jesus dicens: 
Nescitis cujus spiritus estis; Filius enim hominis non venit
-----------------------------------------------------------
animas hominum perdere, sed salvas facere. Et illis quidem dixit: 
Nescitis cujus spiritus estis, qui ipsius erant spiritus; vobis autem dicit: 
Non estis spiritus mei, qui meam clementiam non tenetis, qui meam refutatis 
misericordiam; qui excluditis poenitentiam, quam ego per apostolos meos 
praedicari volui in nomine meo.
          
          
            89.
            Frustra enim dicitis vos praedicare poenitentiam, qui tollitis 
fructum poenitentiae. Homines enim ad aliquod studium aut praemiis 
aut fructibus incitantur: omne autem studium torpescit dilatione. Et ideo 
Dominus ut praesentium fructu cumularetur devotio discipulorum, 414 dixit 
quoniam qui dimisisset omnia sua, et Deum secutus
-----------------------------------------------------------
esset, septies tantum reciperet et hic et in futurum. Prius hic promisit, 
ut fastidia dilationis auferret: addidit et in futurum, ut hic disceres 
credere in futurum quoque solvenda tibi praemia. Remuneratio igitur praesentium, 
testimonium futurorum est.
          
          
            90.
            Si quis igitur occulta crimina habens, propter Christum tamen 
studiose poenitentiam egerit; quomodo ista recipit, si ei communio non 
refunditur? Volo veniam reus speret, petat eam lacrymis, petat gemitibus, 
petat populi totius fletibus; ut ignoscatur, obsecret: et cum secundo et 
tertio fuerit dilata ejus communio, credat remissius se supplicasse, fletus 
augeat, miserabilior postea revertatur, teneat
-----------------------------------------------------------
pedes brachiis, osculetur osculis, lavet fletibus, nec dimittat; ut de 
ipso dicat Dominus Jesus: Remissa sunt peccata ejus multa; quoniam dilexit 
multum.
          
          
            91.
            Cognovi quosdam in poenitentia sulcasse vultum lacrymis, exarasse 
continuis fletibus genas, stravisse corpus suum calcandum omnibus; jejuno 
ore semper et pallido, mortis speciem spiranti in corpore praetulisse.
          
        
        
          CAPUT XVII.
          Severitati pietatem addendam esse, quod Apostolus praestitisse 
ostenditur in Corinthio. Hunc baptismate contra Novatianorum cavillos initiatum 
fuisse
-----------------------------------------------------------
astruitur. Quibus additur non destructionem, sed castigationem carnis, 
per vocem interitum significari, quod etiam terrae similitudine confirmatur.
          
            92.
            Quid exspectamus ut mortui mereantur veniam, qui mortem sibi 
intulerunt, 415 cum viverent? Satis est, inquit, ei qui talis est, objurgatio 
haec quae fit a pluribus; ita ut e contrario magis donetis et consolemini; 
ne forte abundantiore tristitia absorbeatur. Si satis ad condemnationem 
est objurgatio, quae fit a pluribus, satis est quoque ad remissionem peccati 
obsecratio, quae fit a pluribus. Moralis magister et nostrae fragilitatis 
conscius, et pietatis divinae interpres, vult donari peccatum, vult consolationem 
adhiberi; ne tristitia poenitentem taedio longae dilationis absorbeat.
-----------------------------------------------------------

          
          
            93.
            Ideo ergo donavit apostolus, nec solum donavit, sed etiam confirmari 
in eum charitatem voluit. Qui charus est, non habet duritiam, sed mansuetudinem. 
Nec solum donavit ipse, sed voluit etiam omnes donare, et se propter alios 
donasse dixit; ne multi propter unum diutius contristarentur. Si cui, inquit, 
donastis, et ego; nam et ego propter vos in persona Christi, ut non circumveniamur 
a Satana; nec enim versutias ejus ignoramus. Recte potest serpentem 
cavere, qui ejus potest versutias non ignorare, quae multae ad nocendum 
sunt. Vult semper nocere, semper circumvenire; ut mortem inferat: sed debemus 
cavere ne remedium nostrum fiat ejus triumphus; circumvenimur enim ab eo, 
si per nimiam tristitiam pereat, qui potest liberari per indulgentiam.
          
          
            94.
            
-----------------------------------------------------------
Et ut sciremus quia de baptizato dicit, addidit: Scripsi vobis in epistola, 
ne commisceamini fornicariis
-----------------------------------------------------------
hujus mundi. Et infra subjunxit: Nunc autem scripsi vobis, non commisceri, 
si quis frater nominatur fornicator, 416 aut avarus, aut idolis serviens. 
Quos simul junxit ad poenam, simul voluit etiam ad veniam pertinere. Si 
quis autem talis est, inquit, cum hoc nec cibum sumas. Quam severus 
pertinacibus, quam indulgens rogantibus! Adversum illos Christi armatur 
injuria, his Christi invocatio suffragatur.
          
          
            95.
            At ne quis forte eo moveatur, quia scriptum est: Tradidi hujusmodi 
hominem Satanae in interitum carnis, et dicat: Quomodo potuit ad veniam 
pertinere, cujus omnis interierat caro; cum manifestum sit in utroque redemptum 
hominem, in utroque salvari: neque animam sine carne, neque
-----------------------------------------------------------
carnem sine anima, cum sibi sint gestorum operum consortiis copulatae, 
sine consortio vel poenae esse vel praemii? Is sibi responsum hoc habeat, 
quod interitus non consummatam absumptionem carnis significet, sed castigationem. 
Sicut enim mortuus peccato, Deo vivit: ita illecebrae carnis intereunt, 
et cupiditatibus suis moritur caro: ut castitati caeterisque bonis operibus 
reviviscat.
          
          
            96.
            Et quod aptius exemplum, quam de matre sumamus? Namque ipsa 
de qua assumpti sumus, terra, intermisso exercitio cultuque, videtur deserta: 
et aut vinetis quibus consitus est ager, aut oleis moritur; succum tamen 
proprium velut quamdam sui animam non amittit. Denique repetita cultione, 
et creditis seminibus, quibus habilis aestimatur, feracior
-----------------------------------------------------------
assurgit fructibus. Non ergo alienum si etiam nostra caro interire sic 
dicitur; ut repressa magis, quam absumpta credatur.
          
        
      
      
        LIBER SECUNDUS.
        
------------------------------------------------------------

        
          415
        
          CAPUT PRIMUM.
          
-----------------------------------------------------------

          Ambrosius libri superioris praeceptis nova subtexurus, necessitatem 
mature agendi poenitentiam allegorice insinuat, quam et suadet agendam: 
deinde illius forma in Apostolo imitationi proposita, varios ejusdem fructus 
strictim proponit.
          
            1.
            
-----------------------------------------------------------
Etsi non pauca quae ad cohortationem poenitentiae proficiant, scripta sint 
in libro superiore; tamen cum adjici possint complura, ne velut semesas 
verborum nostrorum epulas reliquisse videamur, inceptum persequamur convivium.
          
          
            2.
            Agenda est enim poenitentia non solum sollicite, sed etiam 
mature: ne forte Evangelicus ille paterfamilias qui arborem ficum plantavit 
in vinea sua, veniat; et quaerens fructum in ea, si non invenerit, dicat 
cultori vineae: Succide illam. Ut quid etiam terram occupat? Et nisi 
cultor vineae interveniat dicens: Domine, remitte illam et hoc anno, usque 
dum fodiam circa illam; et mittam cophinum stercoris: et si 416 quidem 
fecerit fructum; sin autem, excidatur ficulnea.
          
          
            3.
            Stercoremus ergo et nos agrum hunc quem
-----------------------------------------------------------
possidemus, et imitemur laboriosos agricolas, quos non pudet fimo pingui 
satiare terram, et immundo cinere agrum aspergere, ut fructus uberiores 
colligant.
          
          
            4.
            Et quemadmodum stercoremus, docet Apostolus dicens: Et aestimo 
omnia ut stercora, ut Christum lucrifaciam; qui per infamiam et bonam 
famam meruit Christo placere. Legerat enim quod Abraham dum se stercus 
et cinerem fatetur,
-----------------------------------------------------------
summa humilitate invenit Dei gratiam. Legerat quod Job in stercore 
sedens omnia quae amiserat, recuperavit. Legerat prophetante David, 
quod Deus de terra suscitat inopem, et de stercore erigit pauperem.
          
          
            5.
            Et nos ergo non erubescamus fateri Domino peccata nostra? Pudor 
est ut unusquisque crimina sua prodat: sed ille pudor agrum suum arat, 
spinas tollit perpetuas, sentes amputat, fructus adolet, quos inter mortuos 
417 esse credebat. Sequere illum qui bene arando agrum suum, fructus quaesivit 
aeternos. Maledicimur, inquit, et benedicimus: persecutionem patimur, et 
sustinemus: blasphemamur, et obsecramus: tamquam purgamenta hujus mundi 
facti sumus. Si et tu sic araveris, seminabis
-----------------------------------------------------------
spiritalia. Ara, ut peccatum auferas, fructum acquiras. Ille aravit, ut 
persecutoris in se eradicaret affectum. Quid plus potuit nobis conferre 
Christus ad studium correctionis, quam ut converteret, et daret nobis ex 
persecutore doctorem?
          
        
        
          CAPUT II.
          Apostolicum locum ab haereticis contra poenitentiam objectum 
solvit, eumque de baptismatis iteratione intelligendum cum singularum illius 
partium expositione, tum praemissa ibidem legalium baptismatum mentione 
ostendit; quamvis subjungat eo quoque illum posse referri, ut quod impossibile 
sit hominibus, Deo impossibile nequaquam habeatur.
          
            6.
            Cum igitur tam evidenti et ipsius Apostoli, et
-----------------------------------------------------------
scriptorum ejus exemplo redarguantur, tamen adhuc obniti volunt, et auctoritatem 
aiunt Apostolicae sibi suffragari sententiae, allegantes scriptum ad Hebraeos: 
Impossibile est enim hos qui semel illuminati sunt, et gustaverunt donum 
coeleste, et participes facti sunt Spiritus sancti, et bonum gustaverunt 
Dei verbum, virtutesque futuri saeculi, lapsos iterum renovari in poenitentiam, 
rursus crucifigentes Filium Dei, et ostentatione triumphantes.
          
          
            7.
            Numquid Paulus adversus factum suum praedicare potuit? Donavit 
Corinthio peccatum per poenitentiam; quomodo hic potuit sententiam 
suam ipse reprehendere? Ergo quia non potuit quod aedificaverat destruere, 
non contrarium
-----------------------------------------------------------
dixisse eum, sed diversum advertimus. Quod enim contrarium est, se ipsum 
impugnat: quod diversum est, distinctam solet habere rationem. Ita autem 
contrarium non est, ut alterum suffragetur alteri. Etenim quia de remittenda 
praedicavit poenitentia, debuit et de iis qui iterandum putant baptismum, 
non silere: et prius sollicitudinem nobis auferri oportuit, ut sciremus 
etiam post baptismum, si qui peccarent, donari eis posse peccatum; ne spe 
veniae destitutos iterandi baptismatis opinio vana perverteret: deinde 
iterandum non esse baptisma rationabili disputatione suadendum fuit.
          
          
            8.
            De baptismate autem dictum verba ipsa declarant, quibus significavit 
impossibile esse lapsos renovari in poenitentiam; per lavacrum enim renovamur,
-----------------------------------------------------------
per quod renascimur, sicut ipse Paulus dicit: Consepulti enim sumus cum 
illo per baptismum in mortem, ut quemadmodum surrexit Christus ex mortuis 
per gloriam Patris, ita et 418 nos in novitate vitae ambulemus. Et 
alibi: Renovamini spiritu mentis vestrae, et induite novum hominem, qui 
secundum Deum creatus est. Et alibi: Renovabitur sicut aquilae juventus 
tua: quod etiam aquila, cum fuerit mortua, ex suis reliquiis renascitur, 
sicut per baptismatis sacramentum, cum fuerimus peccato mortui, renascimur 
Deo, ac reformamur. Unum ergo baptisma docet, sicut alibi: Una fides; unum, 
inquit, baptisma.
          
          
            9.
            Illud quoque evidens, quod in eo qui baptizatur,
-----------------------------------------------------------
crucifigitur Filius Dei; quia non potuit caro nostra abolere peccatum, 
nisi crucifixa esset in Christo Jesu. Denique scriptum est, quia quicumque 
baptizati sumus in Christo Jesu, in mortem ipsius baptizati sumus. 
Et infra: Si enim complantati sumus similitudini mortis ejus, simul et 
resurrectionis erimus, scientes quia vetus homo noster simul confixus est 
cruci. Et ad Colossenses ait: Consepulti ei per baptismum, in quo 
et consurrexistis. Quod ideo scriptum est, ut credamus quia ipse crucifigitur 
in nobis; ut per illum peccata nostra mundentur, ut ipse chirographum nostrum 
affigat cruci, qui solus potest donare delicta. Ipse in nobis principatus 
et potestates triumphat;
-----------------------------------------------------------
quoniam de ipso scriptum est: Principatus et potestates ostentavit, triumphans 
eos in semetipso.
          
          
            10.
            Ergo quod ait in hac epistola quae scribitur ad Hebraeos, impossibile 
esse lapsos renovari in poenitentiam, rursus crucifigentes Filium Dei, 
et ostentatione triumphantes, eo spectat, ut de baptismo dictum credamus, 
in quo crucifigimus Filium Dei in nobis; ut per illum nobis mundus crucifigatur, 
qui quadam triumphamus specie, dum similitudinem mortis ejus assumimus, 
qui principatus et potestates in sua cruce ostentavit ac triumphavit; ut 
in mortis ejus similitudinem nos quoque de principatibus quorum jugum deponimus, 
triumphemus. Semel autem crucifixus est Christus, semel
-----------------------------------------------------------
peccato mortuus; et ideo unum, non plura baptismata.
          
          
            11.
            Quid, quod et supra doctrinam baptismorum praemisit? Et quia 
multa erant baptismata in lege, merito reprehendit illos qui perfecta dimittant, 
et principium verbi requirant. Docet nos scire oportere destructa esse 
universa legis baptismata, unum baptisma esse in Ecclesiae sacramentis. 
Hortatur autem nos, ut relinquentes initium verbi, ad perfectum tendamus: 
Et hoc faciemus, inquit, si quidem permiserit Deus; non potest enim 
sine favore Dei aliquis esse perfectus.
          
          
            12.
            Possem quidem etiam illud dicere ei, qui hoc de poenitentia 
dictum putat; quia quae impossibilia sunt apud homines, possibilia sunt 
apud Deum: et
-----------------------------------------------------------
potens est Deus quando vult donare nobis peccata, etiam quae putamus non 
posse concedi. Et ideo quod nobis impossibile 419 impetratu videtur, Deo 
donare possibile est. Nam et impossibile videbatur, ut peccatum ablueret 
aqua: denique Naaman Syrus lepram suam mundari per aquam posse non credidit. 
Sed quod impossibile erat, fecit Deus esse possibile, qui tantam nobis 
donavit gratiam. Similiter impossibile videbatur per poenitentiam 
peccata dimitti: concessit hoc Christus apostolis suis, quod ab apostolis 
ad sacerdotum officia transmissum est. Factum est igitur possibile 
quod impossibile videbatur. Sed tamen de baptismo dictum, ne quis iteraret, 
vera ratione persuadet.
          
        
        
          CAPUT III.
          
-----------------------------------------------------------

          Superiorem solutionem confirmat proposita ex Evangelio prodigi 
parabola, cujus singulas partes exponens, easdem contra Novatianas assertiones 
ita convertit, ut inde necessario deducat etiam gravissimi criminis
-----------------------------------------------------------
reo, siquidem digne poenituerit, reconciliationem non denegandam.
          
            13.
            Neque enim Apostolus contra evidentem Christi doctrinam veniret, 
qui de peccatore poenitentiam agente comparationem posuit eo quod peregre 
profectus acceptam a patre omnem substantiam devoraverit vivendo luxuriose, 
et postea panem patris desideraverit, cum vesceretur siliquis: et meruit 
stolam, annulum, calceamentum, immolationem quoque vituli, quae speciem 
habet passionis Dominicae, per quam coeleste sacramentum nobis donatur.
          
          
            14.
            Bene dicitur quia peregre profectus est, qui erat a sacris 
altaribus separatus; hoc est enim ab Jerusalem illa quae in coelo est, 
civico quodam et domestico
-----------------------------------------------------------
sanctorum separari domicilio. Unde et apostolus ait: Ergo jam non estis 
advenae atque peregrini, sed cives sanctorum et domestici Dei.
          
          
            15.
            Et consumpsit, inquit, substantiam suam. Merito consumpsit 
eam, cujus fides in operibus claudicabat: Fides enim eorum quae sperantur, 
substantia est, rerum argumentum non apparentium. Et bona substantia 
fides, in qua spei est nostrae patrimonium.
          
          
            16.
            Nec mirum si fame peribat, qui divino alimento egebat; cujus 
desiderio compulsus: Surgam, inquit, et ibo ad patrem meum, et dicam illi: 
Pater, peccavi in coelum, et coram teNonne advertitis id evidenter 
nobis expositum, quod emerendi gratia sacramenti ad precandum impellimur; 
et hoc
-----------------------------------------------------------
auferre vultis, propter quod agitur poenitentia? Tolle gubernatori perveniendi 
spem, et in mediis fluctibus incertus errabit. Tolle luctatori coronam, 
lentus jacebit in stadio. Tolle piscatori capiendi efficaciam, desinit 
jactare retia. Quomodo ergo potest qui famen patitur animae suae, studiosius 
Deum precari, si sacram desperet alimoniam?
          
          
            17.
            Peccavi, inquit, in coelum et coram te. 420 Fatetur utique 
peccatum ad mortem, ne quem vos agentem cujuslibet criminis poenitentiam 
jure excludi putaretis; quando is qui in coelum peccavit, vel in regnum 
coeleste, vel in animam suam, quod est peccatum ad mortem; et peccavit 
eoram Deo, cui soli dicitur: Tibi soli peccavi et malum coram te feci.
-----------------------------------------------------------

          
          
            18.
            Tam cito veniam meretur, ut venienti et adhuc longe posito 
occurrat pater, osculum tribuat, quod insigne est sacrae pacis: stolam 
proferri jubeat, quae vestis est nuptialis, quam si quis non habuerit, 
a convivio nuptiali excluditur: det annulum in manu ejus, quod est fidei 
pignus, et sancti spiritus signaculum:
-----------------------------------------------------------
calceamenta deferri praecipiat; celebraturus enim pascha Domini, epulaturus 
agnum, tectum debet adversus omnes incursus bestiarum spiritalium, morsusque 
serpentis habere vestigium: vitulum praecipiat occidi; quia Pascha nostrum 
immolatus est Christus. Etenim quotiescumque sanguinem Domini sumimus, 
mortem Domini annuntiamus. Sicut ergo semel pro omnibus immolatus 
est, ita quotiescumque peccata donantur, corporis ejus sacramentum suminus, 
ut per sanguinem ejus fiat peccatorum remissio.
          
          
            19.
            Ergo evidentissime Domini praedicatione mandatum est etiam 
gravissimi criminis reis, si ex toto corde, et manifesta confessione peccati 
poenitentiam
-----------------------------------------------------------
gerant, sacramenti coelestis refundendam gratiam. Unde nihil vobis ad excusationem 
resedisse certum est.
          
        
        
          CAPUT IV.
          Aliam objectionem ex blasphemia in Spiritum sanctum petitam retorquet 
in ipsos Novatianos; ostenditque per eam blasphemiam intelligi debere fidem 
non rectam: quod ubi Petri adversus Simonem magum sententia, nec non Evangelico 
testimonio confirmavit, eosdem haereticos ad reditum in Ecclesiam cohortatur, 
ac tantam Domini clementiam esse asserit, ut Judae traditori veniam si 
apud Christum poenituisset, non fuisset denegaturus.
          
            20.
            Perlatum est tamen ad nos, etiam illud vos objicere
-----------------------------------------------------------
solere, quod dicatis scriptum esse: Omne peccatum et blasphemia remittetur 
hominibus: Spiritus
-----------------------------------------------------------
autem blasphemiae non remittetur hominibus. Et quicumque dixerit verbum 
contra Filium hominis, remittetur ei: qui autem dixerit contra Spiritum 
sanctum, non remittetur ei, neque in hoc saeculo, neque in futuro. 
Quo exemplo omnis assertio vestra destruitur et absolvitur; scriptum est 
enim: Omne peccatum et blasphemia remittetur hominibus. Cur igitur non 
remittitis? Cur alligatis vincula, quae non solvitis? Cur nodos nectitis, 
quos non relaxatis? Remittite caeteris: agite de iis, quos peccantes in 
Spiritum sanctum Evangelica auctoritate in perpetuum astringi putatis. 
421
          
          
            21.
            Et tamen quos astringat, consideremus, repetentes superiora 
lectionis ipsius, ut evidentius comprehendamus. Dicebant Judaei: Hic non 
ejicit
-----------------------------------------------------------
daemonia nisi in Beelzebub principe daemoniorum. Respondit Jesus: Omne 
regnum divisum contra se destruetur, et omnis civitas vel domus divisa 
contra se, non stabit; si enim Satanas Satanam ejicit, adversum se divisus 
est: quomodo ergo stabit regnum ejus? Quod si ego in Beelzebub ejicio daemonia, 
filii vestri in quo ejiciunt?
          
          
            22.
            De his utique expressum videmus, qui Dominum Jesum in Beelzebub 
ejicere daemonia loquebantur, quibus sic respondit Dominus, quod Satanae 
haereditas in iis esset, qui Satanae compararent Salvatorem omnium, et 
in regno diaboli constituerent gratiam Christi. Et ut cognosceremus quia 
de hac dixit blasphemia, adjunxit: Progenies viperarum, quomodo potestis 
bona loqui, cum sitis
-----------------------------------------------------------
mali? Hos ergo qui haec loquuntur, negat ad veniam pertinere.
-----------------------------------------------------------

          
          
            23.
            DeniquePetrus Simoni, qui magicae artis consuetudine depravatus, 
putasset quod gratiam Christi per impositionem manus, atque infusionem 
Spiritus sancti compararet pecunia, ait: Non est tibi pars, neque sors 
in hac fide; quia cor tuum non est rectum apud Deum. Poenitentiam itaque 
age ab hac nequitia tua, et precare Dominum, si forte remittatur tibi haec 
recordatio cordis tui; in obligatione enim iniquitatis, et amaritudine 
fellis video te esse. Vides quod hunc magica vanitate blasphemantem 
in Spiritu sancto Apostolica auctoritate condemnet; et eo magis quia puram 
conscientiam fidei non habebat: et tamen non interclusit ei spem veniae, 
quem invitavit ad poenitentiam?
          
          
            24.
            
-----------------------------------------------------------
Responsum est igitur a Domino blasphemiae Pharisaeorum; et ideohis 
potestatis suae gratiam negat, quae in remissione peccatorum est, qui coelestem 
ejus potestatem diabolico fultam suffragio vindicarent. Eos quoque asserit 
diabolico uti spiritu, qui separarent Ecclesiam Domini; ut omnium temporum 
haereticos et schismaticos comprehenderet, quibus indulgentiam negat, quod 
omne peccatum circa singulos est, hoc in universos. Soli enim sunt qui 
volunt solvere Christi gratiam, qui Ecclesiae 422 membra discerpunt, propter 
quam passus est Dominus Jesus, Spiritusque sanctus datus est nobis.
          
          
            25.
            Denique ut sciatis quia de dispersoribus dicit, sic habemus 
scriptum: Qui non est mecum, contra
-----------------------------------------------------------
me est: et qui non colligit mecum, dispergit. Et ut sciremus de his 
dictum, statim subjunxit: Ideo dico vobis: omne peccatum et blasphemia 
remittetur hominibus, Spiritus autem blasphemiae non remittetur hominibus. 
Cum dicit: Ideo dico vobis: nonne evidenter hoc prae caeteris a nobis intelligi 
voluit? Meritoque adjunxit: Arbor bona bonos fructus facit, mala autem 
arbor malos fructus facit; congregatio enim mala bonum facere fructum 
non potest. Arbor itaque congregatio est, fructus bonae arboris filii Ecclesiae 
sunt.
          
          
            26.
            Et ideo revertimini ad Ecclesiam, si qui vos separastis impie. 
Omnibus enim conversis pollicetur veniam; quia scriptum est: Omnis quicumque 
invocaverit nomen Domini, salvus erit (Joel II, 32). Denique
-----------------------------------------------------------
etiam Judaeorum populus qui dicebat de Domino Jesu: Daemonium habet; 
qui dicebat: In Beelzebub ejicit daemonia; qui crucifixit Dominum 
Jesum, Petri praedicatione vocatur ad baptismum, ut sceleris tanti merita 
deponat.
          
          
            27.
            , si salutem negatis aliis, 
qui vestram recusatis, licet illi nihil
-----------------------------------------------------------
differant, qui a vobis poenitentiam petunt. Arbitror enim quod etiam Judas 
potuisset tanta Dei miseratione non excludi a venia, si poenitentiam non 
apud Judaeos, sed apud Christum egisset. Peccavi, inquit, quod tradiderim 
sanguinem justum. Responderunt: Quid ad nos? Tu videris. Quae vox 
alia vestra est, cum etiam minoris peccati reus vobis factum proprium confitetur? 
Quid respondetis aliud, nisi hoc: Quid ad nos? Tu videris. Hunc sermonem 
laqueus sequitur: eo feraliore poena, quo culpa est minor.
          
          
            28.
            Sed si isti non convertuntur, vel vos revertimini, qui lapsu 
vario de innocentiae fideique praecelso fastigio decidistis. Bonum dominum 
habemus, qui velit donare omnibus, qui te per prophetam vocavit dicens: 
Ego sum, ego sum qui deleo iniquitates;
-----------------------------------------------------------
et memor non ero: tu autem memor esto, et judicemur. 423
          
        
        
          CAPUT V.
          Quod Simoni mago veniam a Petro affirmate promissam negant, refertur 
primo eum apostolum propter cognitam magi illius perfidiam dubia locutione 
uti potuisse: secundo autem apte ad causam per adverbium forte affirmationem 
etiam significari ex pluribus veteris Testamenti locis, ex profanorum auctorum 
usu, denique ex ipsis evangelistis confirmatur. Deinde addit apostolos 
poenitentiam cujus a Davide fructus ostenduntur, ad nos transmisisse. Postremo 
exemplum adducit Ephraemitarum, ad quorum instar poenitentiam nostram agendam 
tradit, ut ei divina misericordia et sacramenta concedantur.
          
            29.
            
-----------------------------------------------------------
Referunt tamen quaestionem de verbis apostoli Petri. Quia dixit: Ne forte, 
putant non confirmasse Petrum, ut agenti poenitentiam peccatum remitteretur. 
Sed considerent de quo loquatur, hoc est, de Simone, qui non ex fide crederet, 
sed dolum cogitaret. Denique et Dominus dicenti ei, cujus non plenam sinceritatem 
videret: Sequar te, ait: Vulpes foveas habent. Quem ergo Dominus ante 
baptismum prohibuit sequi, quoniam fraudulentum videbat; miraris si post 
baptismum praevaricantem non absolvit apostolus, quem in obligatione iniquitatis 
manere pronuntiavit?
          
          
            30.
            Sed hoc illis responsum sit. Ego autem nec Petrum dubitasse 
dico, nec verbi unius praejudicio
-----------------------------------------------------------
tantam causam strangulandam arbitror. Nam si putant dubitasse Petrum, numquid 
et Deus dubitavit? qui ait ad Jeremiam Prophetam: Sta in atrio domus Domini, 
et responsum dabis omni Judae, iis qui veniunt adorare in domo Domini, 
omnia verba quae constitui tibi respondere illis, noli auferre verbum: 
forsitan audient, et avertentur. Dicant ergo et Deum ignorasse quid 
esset futurum.
-----------------------------------------------------------

          
          
            31.
            Sed non ignorantia eo verbo exprimitur, sed in Scripturis divinis 
frequens hujusmodi consuetudo advertitur; eo quod simplex sit elocutio. 
Siquidem et ad Ezechielem dicit Dominus: Fili hominis, mittam ego te ad 
domum Israel, ad eos qui me exacerbaverunt ipsi, et patres eorum usque 
in hodiernum, et dices ad eos: Haec dicit Dominus, si forte audient et 
terrebuntur. Nesciebat ergo eos posse aut non posse converti? Non 
ergo semper dubitantis ista est elocutio.
          
          
            32.
            Denique ipsi sapientes saeculi, qui omnem 424 gloriam suam 
statuunt in expressione verborum, quod Latine forte dicimus, Graece τάχα 
non ubique pro dubitatione posuerunt. Aiunt itaque dixisse primum suorum 
poetam Ἦ τάχα χήρα ἔσομαι, quod est:
-----------------------------------------------------------
Cito vidua ero. Et alibi: τάχα γάρ σε κατακτανέουσιν Ἀχαιοὶ πάντες ἐφορμηθέντες. 
Non enim dubitaret in omnibus simul insurgentibus, unum facile ab universis 
posse prosterni.
          
          
            33.
            Sed nos nostris magis quam alienis utamur. Denique habes in 
Evangelio quia ipse Filius de Patre ait (cum misisset servos ad vineam 
suam, et occidissent). dixisse Patrem: Mittam Filium meum dilectissimum, 
forsitan ipsum verebuntur. Et alibi ex sua persona Filius ait: Neque 
me scitis, neque Patrem meum. Si enim me sciretis, et Patrem meum forsitan 
sciretis.
          
          
            34.
            Si ergo his verbis usus est Petrus, quibus Deus usus est sine 
praejudicio scientiae suae; cur non accipiamus et Petrum his usum sermonibus 
sine suae fidei praejudicio? Neque enim poterat dubitare de Christi munere, 
qui sibi solvendorum peccatorum dederat potestatem; praesertim cum 
versutiis haereticorum locum non deberet relinquere, qui ideo volunt spem 
hominum destituere, ut iterandi baptismatis apud desperantes facilius inducant 
persuasionem.
          
          
            35.
            Sed apostoli hoc habentes, secundum Christi magisterium poenitentiam 
docuerunt; spoponderunt veniam, culpam relaxaverunt, sicut et docuit David
-----------------------------------------------------------
dicens: Beati quorum remissae sunt iniquitates, et quorum tecta sunt peccata. 
Beatus vir cui non imputavit Dominus peccatum. Utrumque enim beatum 
dixit, et cujus iniquitas remittitur per lavacrum, et cujus peccatum tegitur 
operibus bonis. Qui enim agit poenitentiam, non solum diluere lacrymis 
debet peccatum suum, sed etiam emendatioribus factis operire et tegere 
delicta superiora, ut non ei imputetur peccatum.
          
          
            36.
            Ergo tegamus lapsus nostros posterioribus factis, mundemus 
fletibus; ut audiat nos Dominus Deus noster ingemiscentes, sicut audivit 
lacrymantem Ephraem, quemadmodum scriptum est, dicente Deo: Audiens audivi 
Ephraem lacrymantem (Jerem.
-----------------------------------------------------------
XXXI, 18). Et ipsa verba Ephraem lamentantis expressit dicens: Castigasti 
me, et castigatus sum, sicut vitulus non sum edoctus. Vitulus enim 
ludit, et praesepia deserit; et ideo Ephraem sicut vitulus non est edoctus, 
longe positus a praesepi, quia praesepe Domini deseruit, 425 et Jeroboam 
secutus, vitulos adoravit, quod prophetia futurum per Aaron indicaverat, 
sic lapsurum populum Judaeorum. Ideoque agens poenitentiam dicit: Converte 
me, et convertar; quia tu es Dominus Deus meus. Quia in novissimo captivitatis 
meae poenitentiam egi: et postquam cognovi, ingemui super dies confusionis, 
et subjectus sum tibi; quia accepi opprobrium, et demonstravi te.
          
          
            37.
             Advertimus quomodo agenda sit poenitentia, 
quibus sermonibus, quibus fletibus;
-----------------------------------------------------------
ut peccati dies, dies confusionis appelletur; confusio est enim, quando 
Christus negatur.
          
          
            38.
            Et ideo subjiciamus nos Deo, et non subditi simus peccato: 
et delictorum nostrorum memoriam recensentes, tamquam opprobrium crubescamus; 
non velut quamdam gloriam praedicemus, sicut quidam expugnata pudicitia, 
et oppressa justitia gloriantur: et tanta fiat conversio, ut qui Deum non 
agnoscebamus, ipsi eum jam aliis demonstremus: motus autem Dominus tali 
conversione nostra, respondeat:
-----------------------------------------------------------
A juventute mea dilectus mihi est filius Ephraem, puer in deliciis; quoniam 
eo quod sermones mei in ipso sunt, memoria memor ero ejus; propterea festinavi 
super illum, misericordia miserebor ejus, dicit Dominus.
          
          
            39.
            Quam autem misericordiam nobis polliceatur, infra ostendit 
dicens: Inebriavi omnem animam sitientem, et omnem animam esurientem satiavi. 
Ideo exsurrexi, et vidi, et somnus meus mihi dulcis est. Advertimus 
quod peccantibus Dominus sacramenta promittat sua; et ideo omnes convertamur 
ad Dominum.
          
        
        
          CAPUT VI.
          A fide vel innocentia lapsos denuo hortaturus ad poenitendum, 
ex Esaia quid eos a Deo exspectare, quidve
-----------------------------------------------------------
ipsosmet praestare oporteat, docet. Hinc memorata Christi adversus Judaeos 
proverbiali reprehensione, per ejus occasionem saltationes et choreas perstringens, 
idem proverbium ad spiritalem traducit intellectum. Deinde ex Jeremia poenitentiam 
suscipiente pro Jerusalem, quas conditiones ea virtus requirat, aperit. 
Denique ut quantae sit efficaciae haec illa medicina, clarius exhibeat, 
qui eadem vel pro se vel pro aliis uti voluerint, multos numerat.
          
            40.
            Sed si isti non convertuntur, vel vos revertimini, qui lapsu 
vario de innocentiae fideique praecelso fastigio decidistis. Bonum Dominum 
habemus qui velit donare omnibus, qui te per prophetam vocavit dicens: 
Ego sum, ego sum qui deleo iniquitates
-----------------------------------------------------------
tuas, et memor non ero: tu autem memor esto, ut judicemur. Ego, inquit, 
memor non ero: tu autem memor esto, 426 hoc est: Non revoco illa, quaecumque 
delicta donavi tibi, velut quadam oblivione tecta sint: tu autem memor 
esto. Ego, inquit, memor non ero propter gratiam, tu memor esto propter 
correctionem: memor esto, ut scias donatum esse peccatum; ne glorieris 
quasi innocens, ne te justificando, plus ingraves: sed si vis justificari, 
fatere delictum tuum. Solvit enim criminum nexus verecunda confessio peccatorum.
          
          
            41.
            Vides quid a te exigat Deus tuus, ut memor sis ejus quam accepisti 
gratiae, et non glorieris quasi
-----------------------------------------------------------
non acceperis. Vides qua remissionis pollicitatione te provocet ad confitendum: 
vide ne reluctando mandatis coelestibus, in indevotionem Judaeorum incidias, 
quibus dicit Dominus Jesus: Cantavimus vobis, et non saltastis: lamentavimus, 
et non plorastis.
          
          
            42.
            Vilis sermo, sed non vile mysterium. Et ideo cavendum ne quis 
vulgari quadam sermonis hujus deceptus interpretatione, putet nobis saltationis 
lubricae histrionicos motus, et scenae deliramenta mandari; haec etiam 
in adolescentula aetate vitiosa sunt: sed saltationem mandavit, quam saltavit 
David ante arcam Domini. Totum enim decet, quidquid defertur religioni; 
ut nullum obsequium quod proficiat ad cultum et observantiam Christi, erubescamus.
-----------------------------------------------------------

          
          
            43.
            Non ergo illa deliciarum comes, atque luxuriae praedicatur 
saltatio, sed qua unusquisque corpus attollat impigrum, nec humi pigra 
jacere membra, vel tardis sinat torpere vestigiis. Saltabat spiritaliter 
Paulus, cum se pro nobis extenderet, et posteriora obliviscens, priora 
appetens, contenderet ad bravium Christi. Tu quoque cum ad baptismum venis, 
manus elevare, pedes quibus ad aeterna conscendas, velociores habere moneris. 
Haec saltatio fidei socia, gratiae comes.
          
          
            44.
            Hoc est ergo mysterium: Cantavimus vobis, novi utique canticum 
Testamenti: et non saltastis, hoc est, non elevastis animam ad spiritalem 
gratiam. Lamentavimus, et non plorastis, hoc est, non egistis poenitentiam. 
Et ideo derelictus est
-----------------------------------------------------------
Judaeorum populus; quia nec egit poenitentiam, et gratiam refutavit. Per 
Joannem poenitentia, per Christum gratia. Istam quasi Dominus donat, illam 
quasi servus annuntiat. Utrumque igitur Ecclesia custodit, ut et consequatur 
gratiam, et non abjiciat poenitentiam; gratia enim munus largientis est, 
poenitentia delinquentis remedium.
          
          
            45.
            Scivit Jeremias magnum remedium esse poenitentiae, quam in 
Threnis suis suscepit pro Jerusalem, et ipsam inducit agentem Jerusalem 
427 dicens: Plorans ploravit in nocte, et lacrymae ejus in maxillis ejus, 
nec est qui consoletur eam ab omnibus qui diligunt eam. Viae Sion lugent. 
Et
-----------------------------------------------------------
adjecit: In his ergo fleo, oculi mei caligaverunt a fletu, quia elongavit 
a me, qui me consolabatur. Advertimus quod hunc malorum suorum acerbissimum 
cumulum arbitrabatur, quia deerat qui consolaretur moerentem. Quomodo ergo 
vos ipsam consolationem aufertis, qui spem relaxandae negatis poenitentiae?
          
          
            46.
            Sed audiant qui agunt poenitentiam, quomodo agere debeant, 
quo studio, quo affectu, qua mentis intentione, qua intimorum concussione 
viscerum, qua cordis conversione: Vide, inquit, Domine, quia tribulor, 
venter meus turbatus est a fletu meo, conversum est cor meum in me.
          
          
            47.
            Cognovisti intentionem animi, fidem mentis cognosce, et habitum 
corporis. Sederunt, inquit, in terra, tacuerunt seniores filiae Sion, et 
imposuerunt
-----------------------------------------------------------
terram super caput suum, praecinxerunt se cilicio, deduxerunt in terram 
principes, virgines Jerusalem defecerunt in lacrymis, oculi mei caligaverunt, 
turbatus est venter meus, effusa est in terra gloria mea.
          
          
            48.
            Sic flevit et Ninive populus, et denuntiatum excidium civitatis 
evasit; tanta est enim poenitentiae medicina, ut mutare videatur suam 
Deus sententiam. In te est igitur ut evadas: vult rogari Dominus, vult 
de se sperari, vult sibi supplicari. Homo es, et vis rogari, ut ignoscas, 
et putas Deum tibi non roganti ignoscere?
          
          
            49.
            Ipse Dominus Jerusalem flevit, ut quia ipsa flere nolebat, 
Domini lacrymis ad veniam pertineret. Ipse nos flere vult, ut evadere
-----------------------------------------------------------
possimus, sicut habes scriptum in Evangelio: Filiae Jerusalem, nolite me 
flere, sed vos ipsas flete.
          
          
            50.
            Flevit David, et meruit ut mortem populi pereuntis divina removeret 
misericordia; quando tribus sibi propositis optionibus, eam tamen 
in qua majorem Domini miserationem experiretur, elegit. Quid erubescis 
tu peccata tua flere; cum Deus etiam prophetas jusserit flere pro populis?
          
          
            51.
            Denique et Ezechiel jussus est flere Jerusalem, et accepit 
librum, in cujus capite scripta erat: Lamentatio, et melos et vae, 
duo tristia et unum delectabile; quoniam ille salvus erit in futurum, qui 
in hoc saeculo plus fleverit: Cor enim
-----------------------------------------------------------
sapientium in domo luctus, et cor stultorum in domo epularum. Et ipse 
Dominus ait: Beati qui nunc fletis; quia ridebitis. 428
          
        
        
          CAPUT VII.
          Ad flenda et confitenda peccata hortatur, asserens peccatoris 
et Ecclesiae lacrymis Christum excitari, ut illum justificet: quod accommodata 
Lazari suscitati historia mire illustrat. Ubi postquam ostendit Novatianos 
Judaeorum de interficiendo Lazaro cogitantium successores esse, perfectam 
cujuscumque peccati justificationem per odorem unguenti a Maria in Christi 
pedes effusi expressam docet: rursusque eosdem haereticos in Judae, cum 
caeteri gauderent, invidentis persona signatos monstrat.
          
            52.
            
-----------------------------------------------------------
Fleamus igitur ad tempus, ut exsultemus in aeternum. Timeamus Dominum, 
praeveniamus eum confitendo peccata nostra, corrigamus lapsus nostros, 
emendemus errorem; ne et de nobis dicatur: Heu me, anima mea! quia periit 
reverens a terra, et qui corrigat in hominibus non est.
          
          
            53.
            Quid vereris apud bonum dominum tuas iniquitates fateri? Dic, 
inquit, iniquitatis tuas, ut justificeris. Adhuc reo culpae justificationis 
praemia proponuntur; ille enim justificatur, qui proprium crimen sponte 
agnoverit: denique justus in exordio sermonis accusator est sui. Novit 
omnia Dominus, sed exspectat vocem tuam; non ut puniat, sed ut ignoscat: 
non vult ut insultet tibi diabolus, et celantem peccata tua arguat. Praeveni
-----------------------------------------------------------
accusatorem tuum: si te ipse accusaveris, accusatorem nullum timebis: si 
te detuleris ipse, etsi mortuus fueris, revivisces.
          
          
            54.
            Veniet ad monumentum tuum Christus, et si viderit flere pro 
te Martham boni feminam ministerii, flere Mariam quae attente audiebat 
verbum Dei, sicut sancta Ecclesia quae optimam partem sibi elegit; movebitur 
misericordia, cum viderit in tuo obitu lacrymas plurimorum, et dicet: Ubi 
posuistis eum? hoc est, in quo reorum statu est, in quo poenitentium 
ordine. Videam quem fletis; ut lacrymis suis ipse me moveat. Videam si 
jam peccato ei cujus venia poscitur, defunctus est.
          
          
            55.
            Dicet ei plebs: Veni, et vide. Quid est,
-----------------------------------------------------------
veni? Hoc est, veniat peccatorum remissio, veniat defunctorum vita, mortuorum 
resurrectio, veniat et in hunc peccatorem regnum tuum.
          
          
            56.
            Veniet, et levari lapidem jubebit, quem cervicibus peccatoris 
lapsus imposuit. Potuit removere lapidem imperio sermonis; jubenti enim 
Christo etiam insensibilis solet natura obedire: poterat tacita vi operationis 
occultae transferre saxum sepulcri in cujus passione remotis 429 subito 
lapidibus, plurima defunctorum sepulcra patuerunt: sed hominibus jussit 
ut removerent lapidem; in veritate quidem, ut increduli crederent quod 
videbant, et aspicerent resurgentem mortuum: in typo autem, quod nobis 
donaret ut levaremus delictorum onera, moles quasdam reorum. Nostrum est 
onera removere;
-----------------------------------------------------------
illius est resuscitare, illius educere de sepulcris exutos vinculis.
          
          
            57.
            Videns itaque grave onus peccatoris, illacrymat Dominus Jesus; 
solam enim flere non patitur Ecclesiam. Compatitur dilectae suae, et dicit 
defuncto: Veni foras, hoc est: Qui jaces in tenebris conscientiae, 
et delictorum tuorum sordibus, quodam reorum carcere, exi foras, delictum 
proprium prode, ut justificeris: Ore enim confessio fit ad salutem.
          
          
            58.
            Si confessus fueris, a Christo vocatus, claustra rumpentur, 
et omnia solventur vincula, etiam si corruptelae corporeae fetor gravis 
sit. Quatriduum enim habebat ille, cujus fetebat in tumulo caro: cujus 
autem caro non vidit corruptionem, triduo fuit
-----------------------------------------------------------
in sepulcro; carnis enim vitia nescivit, quae ex quatuor constat elementorum 
substantiis. Quantuslibet ergomortui fetor sit, aboletur omnis, ubi 
sacrum redoleverit unguentum: et resurgit defunctus, et solvi jubentur 
ejus vincula, qui adhuc in peccato est: tollitur velamen de facie ejus, 
quod veritatem gratiae quam acceperat, obumbrabat. Sed quia venia donatus 
est, revelare faciem, aperire vultum jubetur: non habet enim quod erubescat, 
cui peccatum remissum est.
          
          
            59.
            In tanta vero Domini gratia, tantoque divini muneris miraculo, 
cum oporteret universos laetari, commovebantur impii, et adversus Christum 
concilium congregabant: Lazarum quoque interficere volebant. Nonne 
merito eorum successores
-----------------------------------------------------------
vos fore cognoscitis, quorum duritiae haeredes estis? Nam et vos indignamini, 
et contra Ecclesiam congregatis concilium; quia videtis mortuos in Ecclesia 
reviviscere, et peccatorum indulta venia resuscitari. Itaque quod in vobis 
est, per invidiam rursus vultis interficere suscitatos.
          
          
            60.
            Sed Jesus non revocat beneficia, immo cumulo liberalitatis 
amplificat: revisit sollicite resuscitatum, et celebratae resurrectionis 
gratia laetus ad coenam venit, quam ei sua praeparavit Ecclesia, in
-----------------------------------------------------------
qua ille qui fuerat mortuus, unus inter discumbentes cum Christo invenitur.
          
          
            61.
            Tunc mirantur omnes qui vident puro utique obtutu mentis, qui 
invidere non norunt; tales enim Ecclesia filios habet. Mirantur, ut dixi 
quomodo ille qui jacebat in tumulo heri et nudiustertius, unus sit 
de discumbentibus cum Domino Jesu.
          
          
            62.
            Ipsa Maria mittit unguentum in pedes Domini Jesu. Ideo forte 
in pedes, quia unus de infimis ereptus est morti; omnes enim corpus Christi 
sumus, sed alii forte superiora membra sunt. Os erat Christi Apostolus, 
qui dicebat: Experimentum quaeritis ejus, qui in me loquitur Christus. 
430 Os ejus prophetae, per quos loquebatur futura: utinam et ego pes ejus 
esse merear, et mittat
-----------------------------------------------------------
in me Maria unguentum suum pretiosum, et ungat, et peccatum extergat!
          
          
            63.
             Quod igitur de Lazaro legimus, in unoquoque 
debemus converso peccatore credere: qui licet fetorem habeat, tamen fidei 
pretioso emundatur unguento: tantum enim gratiae fides habet, ut ubi ante 
diem fetebat mortuus, illic bono odore tota repleatur domus.
          
          
            64.
            Fetebat Corinthia domus, quando scriptum est de ea: Auditur 
inter vos fornicatio, et talis fornicatio, qualis nec inter gentes. 
Fetor erat, quia modicum fermentum totam massam corruperat. Coepit bene 
olere, cum dicitur: Si cui quid donastis, et ego. Nam et ego quod donavi, 
propter vos in persona Christi. Itaque, liberato peccatore,
-----------------------------------------------------------
factum est in ea gaudium magnum, et redoluit domus tota suavitate gratiae. 
Unde bene conscius Apostolus quod omnes Apostolicae remissionis perfudisset 
unguento, ait: Christi bonus odor sumus Deo in his, qui salvi fiunt.
          
          
            65.
            Hujus igitur effusione unguenti laetantur omnes, solus Judas 
contradicit. Ergo et nunc qui praevaricator est, contradicit; reprehendit, 
qui proditor: sed a Christo ipse reprehenditur, qui Dominicae remedium 
mortis ignorat, et tantae mysterium sepulturae non intelligit. Ideo enim 
et passus et mortuus est Dominus, ut nos redimeret a morte. Hoc excellentissimum 
indicat pretium suae mortis, quo peccator absolvitur, et in novam assumitur 
gratiam; ut veniant et mirentur omnes quomodo cum
-----------------------------------------------------------
Christo recumbat, et laudantes Deum, dicant: Manducemus et epulemur; quia 
hic mortuus erat, et revixit: perierat, et inventus est. Si quis autem 
infidelis objecerit, quare cum publicanis et peccatoribus manducat; respondetur 
ei: Non opus est sanis medicus, sed his qui male habent.
          
        
        
          CAPUT VIII.
          Ad confessionem et lacrymas urgere pergens ad se convertit orationem. 
Et ubi significavit desiderium
-----------------------------------------------------------
emundandorum Domini pedum instar evangelicae mulieris, in cujus actione 
traditam poenitentiae formam dicit; si quis tamen hujus exemplaris perfectionem 
non assequatur, nihilominus Christum ad sepulcrum illius accessurum. Eum 
ut se in suo invisat ac resuscitet demississimo animo rogat; maxime vero 
ut det condolere peccatoribus, quorum delicta suis ipsius leviora esse 
persuasum habet. Non ergo insultandum iis pro quibus mortuus est Christus, 
a quo inter stipulas quas non negligit, se quoque colligi desiderat.
          
            66.
            Ostende igitur medico vulnus tuum, ut sanari possis. Etsi non 
monstraveris, novit: sed a te expetit audire vocem tuam. Absterge lacrymis 
cicatrices tuas. Sic peccatum mulier illa in Evangelio (Matth.
-----------------------------------------------------------
IX, 22), fetoremque sui erroris abstersit, sic culpam diluit; cum Jesu 
pedes lacrymis lavat.
          
          
            67.
            Utinam mihi quoque pedum tuorum lutum, 431 Jesu, reserves, 
quos dum in me deambulas, inquinasti? Utinam sordes vestigiorum tuorum 
detergendas mihi offeras, quas ego actu meo tuis affixi gressibus! Sed 
unde mihi aqua viva, qua pedes tuos possim lavare? Si aquam non habeo, 
habeo lacrymas, quibus dum pedes tuos lavo, utinam me ipsum diluam! Unde 
mihi, ut de me dicas: Dimissa sunt ejus peccata multa, quoniam dilexit 
multum? Plus debuisse me fateor, et plus dimissum mihi qui de forensium 
strepitu jurgiorum, et a publicae terrore administrationis ad sacerdotium 
vocatus
-----------------------------------------------------------
sum; et ideo vereor ne ingratus inveniar, si minus diligam, cui plus dimissum 
est.
          
          
            68.
            Sed non omnes mulierem istam aequare possunt, quae etiam Simoni, 
qui prandium Domino dabat, merito praelata est: quae omnibus qui volunt 
veniam promereri, magisterium praestitit osculando pedes Christi, lacrymis 
lavando, tergendo crinibus, ungendo unguento.
          
          
            69.
            In osculo insigne charitatis est; et ideo dicit
-----------------------------------------------------------
Dominus Jesus: Osculetur me ab osculo oris sui. Capilli quid significant, 
nisi ut noveris, inclinata omni infularum dignitate saecularium, obsecrandam 
indulgentiam; ut ad terram flens te ipse prosternas, ut humi jacens moveas 
misericordiam? In unguento quoque bonae conversionis exprimitur odor. Rex 
nempe erat David, et dicebat: Lavabo per singulas noctes lectum meum, lacrymis 
meis stratum meum rigabo. Et ideo tantam gratiam meruit, ut ex ejus 
familia virgo eligeretur, quae nobis partu proprio Christum ederet. Ideo 
et ista in Evangelio praedicatur mulier.
          
          
            70.
            Tamen si hanc aequare non possumus, scit Dominus Jesus et infirmis 
subvenire, ubi non est quae possit parare convivium, quae deferre unguentum, 
quae fontem aquae vivae secum
-----------------------------------------------------------
portare. Venit ipse ad sepulcrum.
          
          
            71.
            Utinam ergo ad hoc monumentum meum digneris accedere, 
Domine Jesu, tuis me lacrymis laves; quoniam durioribus oculis non habeo 
tantas lacrymas, ut possim mea lavare delicta! Si illacrymaveris pro me, 
salvus ero: si dignus fuero lacrymis tuis, fetorem abstergo delictorum 
omnium: si fuero dignus ut paulisper illacrymes, vocabis me de monumento 
hujus corporis, et dices: Exi foras, ut non intra corporis hujus angustias 
inclusae teneantur cogitationes meae: sed egrediantur ad Christum, in lumine 
versentur; ut non cogitem opera tenebrarum, 432 sed opera lucis. Qui enim 
peccatum cogitat, intra suam conscientiam
-----------------------------------------------------------
studet se ipse includere.
          
          
            72.
            Voca ergo foras servum tuum. Quamvis ligatus vinculis peccatorum 
meorum, vinctos habeam pedes, innexas manus, et cogitationibus et operibus 
mortuis jam sepultus; te vocante, liber egrediar, et inveniar unus de discumbentibus 
in convivio tuo, et domus tua pretioso replebitur unguento; siquidem redimere 
dignatus es, custodieris. Dicetur enim: Ecce ille non in Ecclesiae nutritus 
sinu, non edomitus a
-----------------------------------------------------------
puero, sed raptus a tribunalibus, abductus de vanitatibus saeculi hujus, 
a praeconis voce ad psalmistae assuefactus canticum, in sacerdotio manet 
non virtute sua, sed Christi gratia, et inter convivas mensae coelestis 
recumbit.
          
          
            73.
            Serva, Domine, munus tuum, custodi donum quod contulisti etiam 
refugienti. Ego enim sciebam quod non eram dignus vocari episcopus; quoniam 
dederam me saeculo huic: sed gratia tua sum quod sum. Et sum quidem minimus 
omnium episcoporum et infimus merito; tamen quia et ego laborem aliquem 
pro sancta Ecclesia tua suscepi, hunc fructum tuere; ne quem perditum vocasti 
ad sacerdotium, eum sacerdotem perire patiaris. Ac primum da ut condolere 
norim peccantibus affectu intimo; haec
-----------------------------------------------------------
enim summa virtus, quia scriptum est: Et non gaudebis super filios Juda 
in die perditionis eorum, et ne magna loquaris in die tribulationis eorum: 
sed quotiescumque peccatum alicujus lapsi exponitur, compatiar: nec superbe 
increpem, sed lugeam et defleam; ut dum alium fleo, me ipsum defleam dicens: 
Justificata est magis Thamar, quam ego.
          
          
            74.
            Fortasse adolescentula lapsa sit, occasionibus quae delictorum 
fomites sunt, decepta ac praecipitata sit; peccamus et seniores. Repugnat 
in nobis lex hujus carnis, legi mentis nostrae, et captivos nos trahit 
in peccatum, ut faciamus quod nolumus. Illi de aetate suppetit excusatio, 
mihi jam nulla; illa enim debet discere nos docere. Ergo justificata
-----------------------------------------------------------
est magis Thamar, quam ego.
          
          
            75.
            Incusamus alicujus avaritiam, recordemur si nihil ipsi avare 
fecimus: et si fecimus, quoniam radix est malorum avaritia, et tamquam 
sub terra occulte in nostro serpit corpore, dicamus singuli: Justificata 
est magis Thamar, quam ego. 433
          
          
            76.
            Si commoti fuerimus in quemquam graviter, leviorem causam laicus 
habet quam episcopus, eo quod commotus egerit aliquid; retractemus nobiscum, 
et dicamus: Justificatus est magis iste, qui commotionis arguitur, quam 
ego. Haec enim si dicamus, ipsi nobis cavemus; ne dicat nobis Dominus Jesus, 
aut quisquam de discipulis ejus: Festucam in oculo fratris tui vides; trabem 
autem quae in oculo tuo est, non vides. Hypocrita, ejice primum trabem 
de oculo
-----------------------------------------------------------
tuo, et tunc videbis ejicere festucam de oculo fratris tui.
          
          
            77.
            Non ergo crubescamus dicere graviorem nostram culpam esse, 
quam ejus quem arguendum putamus; quia dixit hoc Judas qui arguebat Thamar; 
et recordatus suam ipse culpam, ait: Justificata est
-----------------------------------------------------------
magis Thamar, quam ego. In quo et altitudo mysterii est, et morale 
praeceptum: et ideo culpae ejus deputatum non est; quia ipse se accusavit 
prius, quam ab aliis accusaretur.
          
          
            78.
            Non ergo gaudeamus super alicujus peccato, sed magis lugeamus; 
quia scriptum est: Noli supergaudere mihi, inimica mea; quia cecidi: sed 
resurgam; quoniam si sedero in tenebris, Dominus illuminabit me. Iram Domini 
sustinebo, quia peccavi ei; donec justificet causam meam, et faciat judicium 
meum, et educat me ad lumen, et videbo justitiam ejus: et videbit inimica 
mea, et cooperietur confusione, quae dicit ad me: Ubi est Dominus Deus 
tuus? Oculi mei videbunt eam, et erit in conculcationem sicut tutum in 
via. Nec immerito, quoniam qui lapsu alieno
-----------------------------------------------------------
gaudet, diaboli gaudet victoria. Et ideo doleamus magis cum audimus perisse 
hominem, pro quo Christus mortuus est, qui nec in messe stipulam negligit.
          
          
            79.
            Atque utinam hanc stipulam in messe, hoc est, inanem avenam 
fructus mei non abjiciat, sed colligat, sicut ait quidam: Heu me, quia 
factus sum sicut qui colligit stipulam in messe, et racemum in vindemia! 
ut vel primitiva manducet in me gratiae suae, etsi posteriora non approbet.
          
        
        
          CAPUT IX.
          Quo pacto fides ad poenitentiam necessaria? Quot etiam solvendi 
subsidia cuique suppetant? Orationem, fletus ac jejunia pecuniis potiora 
esse. Quod ubi exemplis confirmavit, additoque ad veniam liberalitatem
-----------------------------------------------------------
multum valere, sed fidei cunjunctam, vitia ejusdem liberalitatis nonnulla 
refert. His alios quosdam poenitentiae jungit defectus, eorum nempe vel 
qui statim reconciliari expetunt de solito luxu nihil remittentes, vel 
qui poenitentiam in sola sacramentorum abstinentia locant, vel demum qui 
spe poenitentiae effunduntur in libidines.
          
            80.
            Ergo et agendam poenitentiam, et tribuendam veniam credere 
nos convenit; 434 ut veniam tamen tamquam ex fide speremus, non tamquam 
ex debito; aliud est enim mereri, aliud praesumere. Tamquam ex syngrapho 
fides impetrat: praesumptio autem arroganti est propior, quam roganti. 
Prius solve quod debitum est; ut quod speraveris, impetrare merearis. Solve 
boni affectum debitoris, ut versuram
-----------------------------------------------------------
non facias, sed fidei tuae censu contracti nominis fenus evacues.
          
          
            81.
            Plura solvendi habet subsidia, qui Deo quam is qui homini debet. 
Homo pecuniam pro pecunia reposcit, quae non semper debitori praesto est: 
Deus affectum exigit, qui in tua potestate est. Nemo pauper
-----------------------------------------------------------
est qui Deo debet, nisi qui se ipsum pauperem fecerit. Et si non habet 
quae vendat, habet quae solvat. Oratio, lacrymae, jejunia, debitoris boni 
census est, multoque uberior, quam si quis ex pretiis fundorum pecuniam 
sine fide deferat.
          
          
            82.
            Denique pauper erat Ananias, cum vendito agro, pecuniam deferret 
ad apostolos; unde nec solvere se potuit, sed implicavit. Dives illa 
vidua quae duo aera minuta in gazophylacium misit, de qua dictum est: Haec 
vidua paupercula plus omnibus misit. Non enim pecuniam Deus, sed fidem 
quaerit.
          
          
            83.
             Neque ego abnuo liberalitatibus in pauperes 
factis posse minui peccatum; sed si fides commendet expensas. Quid enim 
prodest collatio
-----------------------------------------------------------
patrimonii sine gratia charitatis?
          
          
            84.
            Sunt qui ad jactantiam solam decorem largitatis affectent; 
ut eo se probatos vulgo videri velint, quod sibi nihil reliquerint: sed 
dum praesentis saeculi mercedem requirunt, non recondunt futuri; et quia 
hic perceperunt mercedem suam, illic sperare non possunt.
          
          
            85.
            Sunt qui opes suas tumultuario mentis impulsu, non judicio 
perpetuo, ubi Ecclesiae contulerunt, postea revocandas putarunt: quibus 
nec prima merces rata est, nec secunda; quia nec prima judicium habuit, 
et secunda habuit sacrilegium.
          
          
            86.
            Sunt quos poenituerit opes suas divisisse pauperibus: sed eos 
qui poenitentiam agunt, hoc solum
-----------------------------------------------------------
poenitere non debet, ne ipsius poenitentiae agant poenitentiam. Nam plerique 
futuri supplicii metu peccatorum suorum conscii, poenitentiam petunt, et 
cum acceperint, publicae supplicationis revocantur pudore. Hi videntur 
malorum petiisse poenitentiam agere bonorum.
          
          
            87.
            Nonnulli ideo poscunt poenitentiam, ut statim sibi reddi communionem 
velint. Hi non tam se solvere cupiunt, quam sacerdotem ligare; suam enim 
conscientiam culpa non exuunt, et sacerdotis
-----------------------------------------------------------
induunt, cui praeceptum est: Nolite sanctum dare canibus, neque miseritis 
margaritas 435 vestras ante porcos; hoc est, immundis impuritatibus sacrae 
communionis non impertienda consortia.
          
          
            88.
            Itaque videas eos mutata veste incedere, quos lugere et gemere 
oportebat; quia vestem illam ablutionis et gratiae sordidarunt: feminas 
autem margaritis onerare aures, curvare cervices, quas bene Christo, non 
auro, inclinarent: quae se ipsas flere debebant, quod margaritam quae de 
coelo est, perdiderunt.
          
          
            89.
            Sunt etiam qui arbitrentur hoc esse poenitentiam, si abstineant 
a sacramentis coelestibus. Hi saeviores in se judices sunt, qui poenam 
praescribunt sibi, declinant remedium, quos vel poenam suam
-----------------------------------------------------------
conveniebat dolere; quia coelesti fraudarentur gratia.
          
          
            90.
            Alii proposita spe agendae poenitentiae, licentiam sibi delinquendi 
propagatam putant; cum poenitentia remedium peccati sit, non peccandi incentivum. 
Vulneri enim medicamentum necessarium est, non vulnus medicamento; quia 
propter vulnus medicamentum quaeritur, non propter medicamentum vulnus 
desideratur. Infirma deinde spes quae committitur tempori; cum omne tempus 
incertum sit, omni spes tempori non sit superstes.
          
        
        
          CAPUT X.
          Ut pudor quo revocantur a publica poenitentia fontes, depellatur, 
profanorum agendi ratione proposita, utilitatem precum ab omni Ecclesia 
simul emissarum,
-----------------------------------------------------------
ac lugentium sanctorum exempla promit. Tum reprehensis qui eamdem poenitentiam 
ducunt saepius iterandam, quam difficulter bene agatur, quove modo exsequenda 
sit, explicat.
          
            91.
            An quisquam ferat ut erubescas Deum rogare, qui non erubescis 
rogare hominem? et pudeat te Deo supplicare, quem non lates; cum te non 
pudeat peccata tua homini, quem lateas, confiteri? An testes precationis 
et conscios refugis, cum si
-----------------------------------------------------------
homini satisfaciendum sit, multos necesse est ambias, obsecres, ut dignentur 
intervenire; ad genua te ipse prosternas, osculeris vestigia, filios offeras 
culpae adhuc ignaros, paternae etiam veniae precatores? 436 Hoc ergo in 
Ecclesiae facere fastidis, ut Deo supplices, ut patrocinium tibi ad obsecrandum 
sanctae plebis requiras; ubi nihil est quod pudori esse debeat, nisi non 
fateri, cum omnes simus peccatores: ubi ille laudabilior, qui humilior; 
ille justior, qui sibi abjectior.
          
          
            92.
            Fleat pro temater Ecclesia, et culpam tuam lacrymis lavet, 
videat te Christus moerentem, ut dicat: Beati tristes, quia gaudebitis. 
Amat ut pro uno multi rogent. Denique in Evangelio motus viduae lacrymis,
-----------------------------------------------------------
quia plurimi pro ea flebant, filium ejus resuscitavit. Ideo citius 
exaudivit Petrum, ut Dorcas resurgeret; quia pauperes mortem mulieris 
ingemiscebant. Ideo ipsi Petro statim remisit, quia amarissime flevit. 
Et tu si amarissime fleas, Christus ad te respiciet, culpa discedet. 
Usus enim doloris ablegat luxuriam criminis, erroris delicias. Ita dum 
dolemus admissa, admittenda excludimus, et fit quaedam de condemnatione 
culpae disciplina innocentiae.
          
          
            93.
            Nihil ergo te revocet a poenitentia, haec tibi communis cum 
sanctis est: utinamque imitanda talis, qualis sanctorum deploratio. David 
manducabat sicut panem cinerem, et potum suum cum lacrymis temperabat
-----------------------------------------------------------
; ideo nunc amplius gaudet, quia amplius flevit: Per exitus aquarum 
descenderunt, inquit, oculi mei.
          
          
            94.
            Joannes multum ploravit, et revelata sibi dicit Christi mysteria. 
At vero illa mulier, quae cum esset in peccatis, et deberet flere, gaudebat, 
et veste purpurea atque coccinea operiebatur, et auro se multo et pretiosis 
lapidibus ornabat, aeterni fletus nunc luget aerumnam.
          
          
            95.
            Merito reprehendunturqui saepius agendam poenitentiam 
putant; quia luxuriantur in Christo. Nam si vere agerent poenitentiam, 
iterandam postea non putarent; quia sicut unum baptisma, ita una poenitentia, 
quae tamen publice agitur; nam quotidiani nos debet
-----------------------------------------------------------
poenitere peccati: sed haec delictorum leviorum, illa graviorum.
          
          
            96.
            Facilius auteminveni qui innocentiam servaverint, quam 
qui congrue egerint poenitentiam. An quisquam illam poenitentiam putat, 
ubi acquirendae ambitio dignitatis, ubi vini 437 effusio, ubi ipsius copulae 
conjugalis usus? Renuntiandum saeculo est: somno ipsi minus indulgendum, 
quam natura postulat; interpellandus est gemitibus, interrumpendus est 
suspiriis, sequestrandus orationibus: vivendum ita, ut vitali huic moriamur 
usui, se ipsum sibi homo abneget, et totus mutetur: sicut quemdam adolescentem 
fabulae ferunt propter amores meretricios peregre profectum, et
-----------------------------------------------------------
abolito amore regressum, postea veteri occurrisse dilectae, quae ubi se 
non interpellavit, mirata putaverit non recognitam, rursus occurrens dixerit: 
Ego sum; responderit ille: Sed ego non sum ego.
          
          
            97.
            Unde bene Dominus ait: Qui vult post me venire, abneget semetipsum 
sibi, et tollat crucem suam, et sequatur me. Etenim qui mortui et 
sepulti in Christo sunt, non debent iterum velut viventes de hoc mundo 
decernere. Ne tetigeritis, inquit, nec attaminaveritis quae sunt omnia 
ad corruptelam ipso usu, eo quod ipse hujus vitae usus corruptela 
sit integritatis.
          
        
        
          CAPUT XI.
          Ubi praemisit quominus ad mortem usque baptismus rejiciatur, 
in causa esse poenitentiam; eos a quibus
-----------------------------------------------------------
ipsa procrastinatur, allatis Scripturae testimoniis urget. Subjungit tamen 
tum agendam illam non esse, cum adhuc fervent cupiditates, at quoad eaedem 
resederint, exspectandum.
          
            98.
            Bona ergo poenitentia, quae si non esset, omnes ad senectutem 
differrent ablutionis gratiam. Quibus satis responsi est quia melius est 
ut habeam quod sarciam, quam non habeam quod vestiar: sed sicut semel assuta 
redintegrantur, ita frequenter suta solvuntur.
          
          
            99.
            Eos autem qui poenitentiam differunt, satis ipse Dominus admonuit 
dicens: Poenitentiam agite; appropinquavit enim regnum coelorum. Nescimus 
ergo qua hora fur venerit, nescimus an
-----------------------------------------------------------
proxima nocte a nobis nostra reposcatur anima. Adampost culpam statim 
de paradiso Deus ejecit, non distulit: sed statim separavit a deliciis, 
ut ageret poenitentiam: statim tunicam vestivit pelliceam, non sericam.
          
          
            100.
            Quid enim est quod differas? An ut plura peccata committas? 
Ergo quia Deus 438 bonus est, ideo tu malus, et divitias bonitatis ejus 
et patientiae contemnis? Sed bonitas Domini magis ad poenitentiam 
te debet adducere. Ideo ad omnes sanctus David dicit: Venite adoremus, 
et procidamus ante eum, et ploremus ante Dominum nostrum, qui fecit nos. 
De peccatore autem sine poenitentia mortuo, quia nihil aliud superest nisi 
graviter moerere, nisi flere, habes plorantem ipsum
-----------------------------------------------------------
et dicentem: Filius meus Abessalon, filius meus Abessalon. Qui enim 
penitus est mortuus, sine ulla exceptione defletur.
          
          
            101.
            De his autem qui exsules atque peregrini limitum paternorum, 
quos lex Moysi sancta praescripsit, mundanis implicabuntur erroribus, audis 
canentem: Super flumina Babylonis illic sedimus et flevimus, dum recordaremur 
Sion. Inducit enim lapsorum gemitus, in ipso temporum praesentium 
et rerum labentium adhuc positos statu debere resipiscere; eorum videlicet 
exemplo, qui propter peccati pretium deducti erant in captivitatis aerumnam.
          
          
            102.
            Nihil est autemquod tam summo dolori sit, quam ut unusquisque 
positus sub captivitate peccati, recordetur
-----------------------------------------------------------
unde lapsus sit, atque unde deciderit; eo quod ad corporea atque terrena 
ab illa speciosa ac pulchra divinae cognitionis intentione deflexerit.
          
          
            103.
            Sic habes Adam abscondentem se, ubi Deum cognovit esse praesentem, 
et quaesitum latere voluisse, et vocatum a Domino ea voce quae latentis 
morderet affectum, hoc est: Adam, ubi es? Hoc est, cur te abscondis? 
cur lates? cur fugis eum, quem videre desiderabas? Ita gravis culpa est 
conscientiae, ut sine judice ipsa se puniat, et velare se cupiat; et tamen 
apud Deum nuda sit.
          
          
            104.
            Et ideo nemo in peccato positus arrogare sibi debet auctoritatem 
aut usurpationem sacramentorum; quia
-----------------------------------------------------------
scriptum est: Peccasti, quiesce. Quod in praesenti psalmo David dicit: 
In salicibus, inquit, in medio ejus suspendimus organa nostra; et 
infra: Quomodo cantabimus canticum Domini in terra aliena? Si enim 
caro menti repugnat, nec subdita est animi gubernaculo, et mentis imperio, 
aliena est terra quae non domatur exercitio cultoris, et ideo non potest 
fructus charitatis, patientiae, ac pacis afferre. Melius 439 est ergo tunc 
quiescere, cum exercere non queas opera poenitentiae; ne in ipsa poenitentia 
fiat, quod postea indigeat poenitentia. Quae si semel fuerit usurpata, 
nec jure celebrata, nec prioris fructum obtinet, et auferet usum posterioris.
-----------------------------------------------------------

          
          
            105.
            Sane et cum caro repugnat, mens ad Deum debet esse intenta: 
et si opera non sequuntur, fides non deserat: et si impugnant vel carnis 
illecebrae, vel potestates adversariae, maneat mens Deo dedita. Tunc 
enim maxime urgemur, cum caro cedit: et sunt qui vehementer incumbant miserae 
animae, quaerentes omne auferre praesidium. Unde illud est: Exinanite, 
exinanite usque ad fundamentum in ea.
          
          
            106.
            Quam miseratus David ait: Filia Babylonis misera. Misera 
utique, quia Babylonis filia est, quae Dei filia esse desivit. Cui tamen 
440 medicum invitat, dicens: Beatus qui tenebit, et allidet parvulos tuos 
ad petram, hoc est, qui infirmas et lubricas cogitationes elidat ad 
Christum,
-----------------------------------------------------------
qui omnes irrationabiles motus sui reverentia et disceptatione comminuat; 
ut si adulterimo quis amore raptatur, excludat ignem, copulamque meretricis, 
et se studio suo abdicet, ut Christum acquirat.
          
          
            107.
            Didicimus ergoet agendam poenitentiam, et eo agendam tempore 
quo culpae defervescat luxuria: et in captivitate peccati positos, reverentiores 
nos, non usurpatores esse debere. Nam si Moysi propius accedere gestienti, 
ut cognitionem mysterii coelestis hauriret, dicitur: Solve calceamentum 
pedum tuorum; quanto magis nos animae nostrae pedes exuere vinculis 
corporalibus, et gressus omnes mundi istius nexu debemus absolvere?
          
        
      
    
  
