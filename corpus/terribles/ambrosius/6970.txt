######################################################################

 	

        De lapsu virginis consecratae


          305 


          CAPUT PRIMUM.


-----------------------------------------------------------

Silentium abrumpit Auctor, et omnes ut Ecclesiae propter sacrae virginis 
corruptionem lugenti condoleant, excitat: propositaque indignitate flagitii 
suum hac de re promit moerorem.
          
              1.
            Quid taces, anima; quid cogitationibus aestuas; quid non erumpis 
in vocem, et mentis tuae exponis ardorem, ut aliquod solatium capias? Hoc 
plane, hoc erit quasi remedium aegritudinis tuae, si aperto ore conceptum 
digeras scelus. Nam et ulcus quamvis tumidum, cum fuerit apertum, evaporans 
praestat refrigerium passionis.
          

            2.
            Audite me nunc qui prope estis, et qui longe, et qui timetis 
Dominum, et Ecclesiae ejus gaudio
-----------------------------------------------------------
congaudetis, et tristitiae conlugetis; sicut scriptum est: Gaudere cum 
gaudentibus, et flere cum flentibus. Vos, inquam, appello qui charitatem 
Christi verissimam retinetis, et super iniquitate non gaudetis, sed potius 
ingemiscitis. Advertite verba oris mei, et quae ex justo dolore procedunt, 
judicate; et detecti sceleris qualitatem mecum pariter perhorrete.
          

            3.
            Virgo nobilis, dicata Christo, sapiens, erudita, ruit in foveam 
turpitudinis, concepit dolorem, et peperit iniquitatem: se perdidit, et 
Ecclesiam maculavit. Hinc omnis anima Christiana grave vulnus excepit; 
quia sanctum datum est canibus, et margaritae missae sunt ante porcos: 
a rabidis enim hominibus nomen laceratum est sanctitatis,
-----------------------------------------------------------
et ab immundis et luteis pretiosum 306 conculcatum est propositum castitatis.
          

            4.
            Hinc aestus animo meo, hinc insanabilis dolor; quia unum malum 
bona plurima secum trahit: et unius nubecula peccatricis totam pene lucem 
obscuravit Ecclesiae. Assumam ergo vocem propheticam, et flebiliter dicam: 
Audite me, omnes populi, et videte dolorem meum: virgines meae, et juvenes 
mei abierunt in captivitatem. Vere haec est captivitas, ubi animae a peccato 
captivae ducuntur ad mortem, et a diabolica dominatione possidentur.
          
        


          CAPUT II.
Corruptam alloquitur: et qualis quamque beata fuerit ante crimen admissum, 
in quam vero postea
-----------------------------------------------------------
deciderit calamitatem ac turpitudinem, ejus oculis subjicit.

            5.
            Ad te ergo nunc mihi sermo sit, quae caput horum et causa malorum 
es, quae multipliciter misera cum gloria virginitatis nomen etiam perdidisti; 
nefas est enim Susannam vocari non castam, non licet lilium nominari quod 
non es. Unde incipiam? quid primum, quid ultimum dicam? Bona commemorem, 
quae perdidisti; an mala defleam, quae invenisti?
          

            6.
            Eras virgo in paradiso Dei, utique inter flores Ecclesiae: 
eras sponsa Christi, eras templum Dei, eras habitaculum Spiritus sancti. 
Et cum dico toties eras, necesse est toties ingemiscas; quia non
-----------------------------------------------------------
es quod fuisti. Incedebas in Ecclesia tanquam columba illa, de qua scriptum 
est: Pennae columbae deargentatae, et posteriora dorsi ejus in specie auri. 
Splendebas ut argentum, fulgebas 307 ut aurum, quando cum sincera conscientia 
procedebas. Eras tamquam stella radians in manu Domini, nullum ventum, 
nullas belli nebulas pertimescebas.
          

            7.
            Quae ista subitanea conversio? Quae ista repentina mutatio? 
De Dei virgine facta es corruptio Satanae, de sponsa Christi scortum exsecrabile, 
de templo Dei fanum immunditiae, de habitaculo Spiritus sancti tugurium 
diaboli. Quae incedebas cum fiducia ut columba, nunc lates in tenebris 
sicut stellio. Quae fulgebas ut aurum propter virginitatis honorem,
-----------------------------------------------------------
nunc vilior facta es luto platearum; ut etiam indignorum pedibus conculceris. 
Quae fueras stella radians in manu Domini, veluti de alto ruens coelo, 
lumen tuum exstinctum est, et conversa es in carbonem.
          
        


          CAPUT III.
Quam sit misera quae jam apud Deum accessum non habeat; immo vero neque 
apud ipsos homines: unde confusionis quam aliquando coram sanctis atque 
angelis passura est, magnitudo intelligitur.

            8.
            Vae tibi, misera, et iterum vae, quae tanta bona propter parvi 
temporis luxuriam perdidisti! Quam tibi spem apud Christum Dominum reliquisti, 
cujus membra tollens fecisti membra meretricis (I Cor. VI,
-----------------------------------------------------------
15)? Quid te Spiritus sanctus visitabit, cum eum re pudiaveris, qui se 
a cogitationibus quoque sordidis longe facit?
          

            9.
            Sed veniamus ad humana, ut per illa divina noscantur. Aspice 
quis sanctorum, aut quae sanctarum tibi approximare non horreat: aperi 
oculos tuos, si potes; erige frontem, si audes: aliquem sanctorum fiducialiter 
intuere. Nonne tuam faciem conscientia commissi tamquam plumbum inclinat 
et premit? Nonne tenebrae ante oculos tuos et dira caligo versabitur? Nonne 
timor et tremor animam tuam et membra quassabit?
          

            10.
            Si ergo homines in carne constitutos, et alicujus delicti obnoxios 
non potes intueri, tam gravi confusione sepulta; quid facies coram castis 
apostolis?
-----------------------------------------------------------
Quid facies coram Elia, Daniele, et tantorum exercitu prophetarum? Quid 
facies coram Joanne? Quid facies coram Maria, Thecla et Agne, et immaculato 
choro puritatis? Quid denique coram angelis sanctis? Nonne splendore et 
claritate immaculatorum quasi fulminibus percussa combureris?
          
        


          CAPUT IV.


-----------------------------------------------------------

Confutatis, quas corruptae excusationes solent praetexere, ad crimen rediens, 
parentum ejus ac totius familiae vicem miseratur: docetque ipsis optabilius 
futurum fuisse ut prius moreretur: nec illis superesse aliud solatium, 
quam quod ei virginitatis professionem eligenti sola spe divinae remunerationis 
consenserint: ipsam vero eorum exspectationem delusisse.

            11.
            Sed dictura es forsitan: Non potui sustinere; quia carnem fragilem 
circumferebam. 308 Respondebit tibi beata Thecla cum suis innumerabilibus 
sociis: Et nos eadem carne amictae fuimus, nec tamen plenum propositum 
castitatis nostrae, aut fragilitas carnis potuit mutilare, aut saevitia 
tyrannorum
-----------------------------------------------------------
potuit per varia tormenta dejicere. Reveranon potest caro corrumpi, 
nisi mens fuerit ante corrupta. Remanebit ergo in crimine anima, quae carnem 
praecedit in voluptate.
          

            12.
            Sed dices: Nolui hoc malum, violentiam passa sum. Respondebit 
tibi fortissima illa Susanna, cujus tu nomen fallaciter bajulas: Ego inter 
duos presbyteros posita, inter duos utique judices populi, sola inter silvas 
paradisi constitutavinci non potui; quia nec volui. Tu ab uno ineptissimo 
adolescente, et in media civitate, quomodo vim potuisti perferre, nisi 
quia ultro vitiari voluisti? Quis denique tuas voces audivit? Quis obluctationes 
sensit? Ut autem haec omittam, certe post illatam violentiam prodere scelus 
si non aliis, vel parentibus,
-----------------------------------------------------------
vel tuis sororibus debuisti; esset enim excusatio infelicitatis, esset 
conscientiae plena purgatio, si hostem pudicitiae tuae deduxisses in publicum.
          

            13.
            Sed erubuisti forsitan, ne te violatam multi cognoscerent. 
Et quid timuisti ubi non erat timor, nisi ut tacendo crimen cum adultero 
saepius sociareris? Esto autem, pudor prohibuit confiteri; quid de secunda 
commixtione dicis, quid de tertia, quid de frequenti commercio foeditatis? 
Cesset, cesset jam violentiae figmentum, cesset ruboris argumentum; ubi 
toties membra illa dicata Christo, scelestissimo moecho suis visceribus 
polluenda praebuisti.
          

            14.
            Horret, horret animus, mens tabescit, cum ad aditum sceleris 
pervenitur. Nam et medicus quamvis fortis sit animo, cum altius tamen secat 
vulnus,
-----------------------------------------------------------
puto ex parte aliqua sustinebit horrorem. Heu perdita, jamne intelligis 
omnes tibi vias excusationis omnimodis clausas? Jamne sentis quantum tibi 
mali et in carne, et in anima nefaria libido contulerit?
          

            15.
            Non istam de te confusionem tuus exspectaverat pater, qui te 
sibi singularem gloriam computabat.
-----------------------------------------------------------
Non hunc luctum, et has lacrymas ex te sibi nasci tua crededirat mater, 
quae partus sui gemitum per tuam virginitatem consolabatur. Non fratres 
tui, non sorores hoc ex te dedecus exspectabant, quos omnes quasi uno gladio 
tui sceleris graviter sauciasti.
          

            16.
            Si fuisses communi sorte defuncta, deflessent te modicum propter 
desiderium parentes: sed exsultassent granditer, quia immaculatam praemisissent 
virginem, hostiam vivam Domino, propitiatricem videlicet delictorum. At 
nunc plangunt mortuam, et non mortuam: lugent vivam, et non vivam: mortuam 
utique gloria virginitatis, vivam dedecore turpitudinis.
          

            17.
            Iratus est pater suis visceribus, de quibus seminata es: maledicit 
suo utero mater, ex quo in
-----------------------------------------------------------
hanc lucem infeliciter processisti. Nec tamen modum sui doloris reperiunt, 
nisi hoc solum 309 plane videntur habere solatium, quia te nec pater compulit, 
nec mater coegit ut virginitatem profitereris, quam ultro et propria voluntate 
professa es. Nam scio, cum multas tibi difficultates tuus proponeret genitor, 
cum arduum esse iter servandae virginitatis ingereret; non solum pertinaciter 
restitisti, sed et revelationes tibi datas dixisti terribiles.
          

            18.
            In quantum ergo sibi mercedem sperabant ex eo quod tuo proposito 
non restiterunt, in tantum tibi intellige, misera, pondus judicii crescere; 
quia non servasti quod ultro promisisti. Quibus te spiris serpens ille 
nequissimus obligavit? Quibus te venenis infecit ille, qui Evam decepit; 
ut tanta te caecitate
-----------------------------------------------------------
percuteret, tantam animae tuae faceret oblivionem?
          
        


          CAPUT V.
In memoriam ei revocat, quo die, quo ritu, quove populi
-----------------------------------------------------------
concursu sacrata fuerit, addens sanguinem ei potius profundendum, quam 
violandam fidem: quod saecularium nuptiarum comparatione amplificat. Deinde 
objectionem ex Apostoli verbis petitam solvit.

            19.
            Non es memorata diei sanctae Dominicae resurrectionis in quo 
divino altari te obtulisti velandam? In tanto, tamque solemni conventu 
Ecclesiae Dei, inter lumina neophytorum splendida, inter candidatos regni 
coelestis quasi Regi nuptura processeras. Non es memorata qualis ad te 
die illo facta est allocutio: Aspice, filia, intuere, virgo, et obliviscere 
populum tuum, et domum patris tui, et concupiscet Rex decorem tuum; quia 
ipse est Dominus Deus tuus? Reminiscere ergo quantus ad Sponsi tui et 
Domini nuptias convenerit populus. Servare
-----------------------------------------------------------
te oportuit fidem, quam sub tantis testibus pollicita es, semper cogitare 
cui virginitatem spoponderis. Facilius te oportuit sanguinem cum spiritu 
fundere, quam perdere castitatem tuam.
          

            20.
            His tunc in illo die consecrationis tuae dictis, et multis 
super castitate tua praeconiis, sacro velamine tecta es; ubi omnis populus 
dotem tuam subscribens, non atramento, sed spiritu, pariter clamavit, Amen. 
Vincor lacrymis, 310 cum haec recordor: compungor stimulis, cum haec humana 
exempla considero. Nam si inter decem testes confectis sponsaliis, nuptiis 
consummatis, quaevis femina viro conjuncta mortali, non sine magno periculo 
perpetrat adulterium; quid quod inter innumerabiles testes Ecclesiae, coram 
angelis et exercitibus coeli facta copula
-----------------------------------------------------------
spiritalis per adulterium solvitur? Nescio an possit ei condigna mors aut 
poena cogitari.
          

            21.
            Dicet aliquis: Melius est nubere quam uri
-----------------------------------------------------------
. Hoc dictum ad non pollicitam pertinet, ad nondum velatam. Caeterum 
quae se spopondit Christo, et sanctum velamen accepit, jam nupsit, jam 
immortali juncta est viro. Et jam si voluerit nubere communi lege conjugii, 
adulterium perpetrat, ancilla mortis efficitur. Si hoc ita est, quid de 
illa dicendum est quae occulta et furtiva turpitudine constupratur, et 
fingit se esse quod non est? Habitu virgo, facto non virgo: bis adultera, 
et in actu, et in aspectu.
          
        


          CAPUT VI.
Pergit ea commemorare, quibus illam a turpitudine deterreri oportuerat. 
Cum autem eadem jam ante triennium sinistra laborasset opinione, ipsius 
amentiam miratur, quod inimicos, amicos, ac Deum ipsum
-----------------------------------------------------------
perinde spernens, nullum obicem non perfregerit.

            22.
            Sed ad te iterum redeo, quae oblivionem tantorum passa bonorum, 
receptaculum tantorum malorum facta es. Quomodo tibi in actu illo ignominioso 
non veniebat in mentem habitus virginalis, processus in Ecclesiam inter 
virgineos choros? Quomodo oculos tuos non perstringebat lux vigiliarum: 
aures tuas non penetrabat hymnorum spiritalium cantus: mentem tuam non 
ventilabat lectionum coelestium virtus; hinc vel maxime ad te clamante 
Apostolo: Fugite fornicationem; quia omne peccatum quodcumque fecerit homo, 
extra corpus est: qui autem fornicatur, in corpus suum peccat? Et cum 
dicit: In corpus suum; tamen in Christum eum peccare demonstrat. Nam subjungit: 
An nescitis
-----------------------------------------------------------
quoniam membra vestra templum est Spiritus sancti, quae habetis a Domino, 
et non estis 311 vestri; empti enim estis pretio magno, glorificate, et 
portate Deum in corpore vestro. Et iterum dicit: Fornicatio autem et 
omnis immunditia nec nominetur inter vos, sicut decet sanctos. Et seposita 
omni adulatione, sententiam figit Apostolus: Hoc, inquit, scitote intelligentes 
quia omnis fornicator, aut immundus, aut avarus non erit haeres in regno 
Christi et Dei.
          

            23.
            Haec tanta, et tam terribilia non tibi veniebant in mentem, 
cum ad illud opus nefarium tua membra peterentur? Sed mortifera te oblivio 
tamquam
-----------------------------------------------------------
in gurgitem altissimum demergebat, et quasi captivam exsecrabilis libido 
ducebat.
          

            24.
            Nonne vel illum locum tabulis separatum, in quo in Ecclesia 
stabas, recordari debuisti, ad quem religiosae matronae et nobiles certatim 
currebant, tua oscula petentes, quae sanctiores et digniores te erant? 
Nonne vel illa praecepta quae oculis tuis ipse scriptus paries ingerebat, 
recordari debuisti: Divisa est mulier et virgo: quae non est nupta, cogitat 
quae Domini sunt, quomodo sit sancta corpore et spiritu. Tu autem in 
contrarium vertisti dictum, ita cogitans, ita agens ut nec corpore esses 
sancta, nec spiritu: corpore quidem, fornicando; spiritu autem, virginitatem 
mentiendo.
          

            25.
            Proh nefas! solet fama subsequi factum, tua autem
-----------------------------------------------------------
malum fama praevenit. Nam cum ante triennium rumor quidam et sussurratio 
de te fuisset, tu sinceritatem praetendebas, et vindictam de maledicis 
in Ecclesia postulabas publice. Quos aestus ego sustinui! Quos pater tuus 
pro tua sustinuit opinione labores, requirentes singulos, singulos astringentes; 
ut ad auctorem infamiae veniremus! Grave enim erat nobis et omnibus bonis 
intolerabile de Dei virgine vel turpe aliquid dici, vel credi.
          

            26.
            Nec hoc verita es, nec ante oculos habuisti; ne venires inimicis 
tuis in gaudium, et eos haberes infensos qui pro tua opinione laborabant. 
Multum audax, multum temeraria; ut te conscientia tua non terreret: sed 
simulata virginitate, putares te etiam Deum posse decipere. Sed ille qui 
dixit: Nihil
-----------------------------------------------------------
occultum quod non revelabitur; et vos, inquit, fecistis in occulto: 
ego autem in manifesto faciam. Ille qui non mentitur, furtivum scelus 
deduxit in publicum, et in conspectu solis hujus tenebrarum vestrarum opera 
denudavit.
          

            27.
            O quidquid praetendit sermo, crudeliora 312 occurrunt: et cupiens 
moderari, non invenit modum. Oblita es propositum, oblita parentes, oblita 
es Ecclesiam totam, oblita gloriam virginitatis, oblita honorem dignitatis, 
etiam oblita promissionem regni, oblita judicium terribile: amplexa es 
corruptionem, protulisti fructum confusionis; finem vero mortem saevissimam, 
et interitum sempiternum.
          
        


          CAPUT VII.


-----------------------------------------------------------

Omnem episcopalis officii curam illi a se praestitam fuisse asseverat: 
sed ipsam non solum inde nihil profecisse, verum etiam aliis objecisse 
grave scandalum, quod ostenditur in Evangelio severissima poena damnari.

            28.
            Et certe non habes quod de nostra negligentia conqueraris; 
quodcumque enim ad officium pastoris pertinet, et tibi et omnibus non negatum 
est. Dilectio spiritalis adhibita, commonitio sancta non defuit. Oblita 
domum patris tui, ut scriptum est, ad monasterium virginale transisti. 
Inter tot posita non solum dico tuta esse debueras, si voluisses; sed etiam 
tutelam aliis praestare
-----------------------------------------------------------
potuisses. Sed frustra haec et alia provisa sunt.
          

            29.
            Frustra hymnum virginitatis exposui; quo et gloriam propositi, 
et observantiam pariter decantares. Seminavi secus viam, seminavi in spinis, 
seminavi in petrosa; aut enim ex corde tuo verba mea volucres, id est, 
daemones rapuerunt: aut malis tuis cogitationibus suffocata sunt, aut aruerunt 
nimio aestu libidinis. Heu me, quia ubi putabam aedificare aurum, argentum, 
lapides pretiosos, inventus sum lignum, fenum, stipulam, arsuras materias 
laborasse! Dicam et ego secundum prophetam: Heu me, quia factus sum 
sicut qui colligit stipulam in messe!
          

            30.
            Et quidem si tibi soli damnum fecisses, erat quidem tristitia, 
sed forsitan tolerabilis. Nunc vero
-----------------------------------------------------------
quantas animas tuo scelere sauciasti, quantas animas propter te de proposito 
suo poenitere fecisti! Quanta labia etiam fidelium inquinata sunt, viam 
Domini blasphemando! Aperuit in nos gentilitas os suum: adversus sanctam 
Ecclesiam Synagoga Judaeorum per tuum dedecus exsultavit.
          

            31.
            Quod si is qui unum scandalizaverit, mola circumligatus jactari 
debet in mare; quid de te pronuntias, per cujus scelus omnis anima 
sauciata est, et nomen Domini in gentibus blasphematum 313 est? Nonne quoties 
dicitur: O virgines, toties tibi cumulus iniquitatis augetur? Jaces ecce 
vulnerata, jaces ecce prostrata.
          
        


          CAPUT VIII.


-----------------------------------------------------------

Quaenam sit remedii quod adhibere cupit, difficultas atque ratio: suadere 
se ut ad poenitentiam non qualemcumque illa confugiat, sed congruam; cujus 
actus interior, nec non exteriora signa hic memorantur. Porro ejusdem beneficio 
fore, ut illa aeternae poenae immunitatem obtineat; si tamen eo in se fuerit 
severior, quo peccatum minus libere sit confessa. Ad quod etiam futuri 
judicii atrocitate ipsam accendit.

            32.
            Cupio prodesse, sed subvenire non possum; quia totum caput 
in dolore, et totum cor in moestitia: a pedibus usque ad caput, sicut ait 
Esaias, non est malagma imponere. Infirmitas tua omne
-----------------------------------------------------------
humanae medicinae exclusit auxilium. Et licet tam boni quam mali justa 
indignatione permoti, te omni depopulatione dignam, te omni tormentorum 
genere discruciandam judicent, morte mulctandam, aut ignibus exurendam: 
ego tamen qui scio graviora facinorosis servari tormenta, et sine fine 
impias animas cruciatus manere, non temporales utique, sed aeternos; aliis 
te volo cruciatibus affici, profuturis utique, non animam perdituris.
          

            33.
            Ergo secundum divinam sententiam dabo consilium; solum enim 
et unicum tentandum est remedium illud, quod divina vox per Ezechielem 
miseris porrigit: Nolo, inquit, mortem peccatoris, quantum ut convertatur, 
et vivat. Et iterum post haec inquit Dominus, dixi: Convertere
-----------------------------------------------------------
ad me. Numquid resina non est in Galaad, aut medicus non est ibi? Quare 
non ascendit sanitas filiae populi mei? Haec utique dicta poenitentiam 
sapiunt, hae sententiae Dei vocant ad poenitentiam peccatores: poenitudo 
enim lapsis necessaria est, sicut vulneratis sunt necessaria medicamina. 
314
          

            34.
            Sed quanta putas, et qualis necessaria poenitentia? Quae aut 
aequet crimina, aut certe excedat. Vide ergo si simplex hoc peccatum adulterii 
est, an duplex sit pro illa nece quae facta dicitur in occulto: et secundum 
conscientiae molem exhibenda est poenitentiae magnitudo. Poenitentia ergo
-----------------------------------------------------------
non verbis agenda est, sed et facto. Haec autem sic agitur, si tibi ante 
oculos ponas de quanta gloria rueris, et de quo libro vitae nomen tuum 
deletum sit; et si te jam credas prope ipsas positam tenebras exteriores, 
ubi erit fletus oculorum, et stridor dentium sine fine. Cum haec certa 
fide, sicut est, animo conceperis, quia necesse est praevaricatricem animam 
tartareis poenis, et gehennae ignibus tradi, nec aliud remedium constitutum 
esse post unum baptismum quam poenitentiae solatium; quantamvis afflictionem, 
quantumvis laborem subire, esto contenta, dummodo ab aeternalibus poenis 
libereris.
          

            35.
            Ergo haec tu tecum cogitans, et mente retractans, facti tui 
ipsa judex esto crudelior. In primis omnis cura vitae hujus interimenda 
tibi est, et
-----------------------------------------------------------
quasi mortuam te existimans, sicut et es, quomodo possis reviviscere, cogita. 
Deinde lugubris tibi accipienda est vestis, et mens ac membra singula digna 
castigatione punienda. Amputentur crines, qui per vanam gloriam occasionem 
luxuriae praestiterunt. Defluant oculi lacrymis, qui masculum non simpliciter 
aspexerunt. Pallescat facies, quae quondam irrubuit impudice. Denique totum 
corpus injuriis et jejuniis maceretur, cinere aspersum et opertum
-----------------------------------------------------------
cilicio perhorrescat; quod male sibi de pulchritudine placuit. Cor vero 
sit liquescens tamquam cera, jejuniis inquietans seipsum, et cogitationibus 
ventilans, quare sit ab inimico subversum. Sensus etiam crucietur; quia 
in membra corporis cum haberet dominationem, malo cessit imperio.
          

            36.
            Talis vita, talis actio poenitentiae, si fuerit perseverans, 
audebit sperare, etsi non gloriam, 315 certe poenae vacationem; dicit enim 
Deus: Convertimini ad me, et convertar ad vos. Convertimini ex toto corde 
vestro, in jejunio, et in fletu, et in planctu; dirumpite corda vestra, 
et non vestimentum; quoniam pius et misericors est (Joel II, 22, 23). Sic 
conversus magnus ille David justificatus est; sic Ninive peccatrix illa 
civitas incumbentem sibi evasit interitum
-----------------------------------------------------------
. 
Et si futuras poenas gehennae perpetuas in hoc parvo vitae spatio compensaverit, 
seipsum ab aeterno judicio liberabit.
          

            37.
            Grandi plagae alta et prolixa opus est medicina: grande scelus 
grandem habet necessariam satisfactionem. Nam non est dubium levius esse 
crimen, ubi peccatum suum ultro homo confitetur, et
-----------------------------------------------------------
poenitet: at ubi celat mala sua, invitus detegitur, et nolens publicatur; 
illud gravius scelus est. Quod tibi utique provenisse negare non poteris. 
Et ideo fortius dolendum; quia peccatum est fortius.
          

            38.
            Si mente cernerent homines peccatores quale judicium emittet 
Deus in mundo, et sensus humanus non dispergeretur vanitate saeculari, 
non infidelitate gravaretur: quantumvis et qualemvis cruciatum ad praesens 
libentissime sufferrent, etiamsi esset longior vita; dummodo in illas poenas 
aeterni ignis non incurrerent. Sed tu quae jam ingressa es agonem poenitentiae, 
insiste, misera: fortiter inhaere tanquam in naufragiis tabulae, sperans 
per ipsam te de profundo criminum liberari. Inhaere poenitentiae usque 
ad extremum vitae, nec tibi praesumas ab humana
-----------------------------------------------------------
die veniam dari; quia decipit te qui hoc tibi polliceri voluerit. Quae 
enim proprie in Dominum peccasti, ab ipso solo te convenit in die judicii 
exspectare remedium.
          
        


          CAPUT IX.
Objurgat virginis corruptorem; eumque Balthasaris exemplo terret. Quem 
deinde ut non contentus interno cruciatu, legitimam poenitentiam amplectatur, 
monet: postremo ne sibi de peccantium multitudine blandiatur, ipsi Sodomae 
et aliarum urbium incendium suggerens, ad confringendos inimici laqueos 
urget.

            39.
            De te autem quid dicam, filio serpentis, ministro diaboli, 
violatore templi Dei: qui in uno scelere
-----------------------------------------------------------
duo crimina perpetrasti, adulterium utique et sacrilegium? Sacrilegium 
plane, ubi vas Christo oblatum, Domino dedicatum, dementi temeritate polluisti. 
Balthasar 316 rex ille Persarum, qui in vasis Domini, quae et a templo 
Hierosolymis fuerant a patre ejus ablata, bibere cum suis amicis et concubinis 
usurpavit; ipsa nocte angeli manu percussus crudeli morte punitus est: 
quid de te arbitraris, perdite pariter et perditor, qui vas rationabile 
consecratum Christo, sanctificatum Spiritui sancto, impie temerasti, polluisti 
sacrilege, et
-----------------------------------------------------------
tui propositi immemor, et judicii divini contempior? Melius fuerat omnino 
te non fuisse natum, quam sic natum, ut te sibi gehenna proprium filium 
vindicaret.
          

            40.
            Et licet te ipsa conscientia sceleris agat per diversa praecipitem 
( fugit enim impius, nemine persequente se ), licet te dirae imagines 
peccati dormientem quoque perterreant, non solum vigilantem; tamen ne quid 
a pastore ovi morbidae, vel moriturae medicaminis denegatum sit, do consilium. 
Petas ultro carcerem poenitentiae, obstringas catenis viscera, animam tuam 
gemitibus jejuniisque crucies; sanctorum petas auxilium, jaceas sub pedibus 
electorum; ut non tibi cor impoenitens thesaurizet iram in die irae et 
justi judicii Dei, qui reddet unicuique secundum opera sua. Nec
-----------------------------------------------------------
te in eorum numerum constituas, quos luget Paulus: Qui ante peccaverunt, 
et non egerunt poenitentiam super immunditia et fornicatione et libidinibus 
quas gesserunt.
          

            41.
            Nec tibi de multitudine peccantium similium blandiaris, et 
dicas: Non solus hoc ego egi, multos habeo socios: sed recogita, quia multitudo 
sociorum impunitatem non facit criminum. Nam in Sodoma et Gomorrha et in 
totis quinque civitatibus innumerabiles utique habitabant populi, et omnes 
pariter qui libidinose corpora sua tractaverunt, igneis imbribus conflagrarunt: 
solus autem Loth de illo inevitabili incendio evasit; quia ab illa 
turpitudine se alienum praestiterat.
          

            42.
            Exclude ergo vel nunc, infelix, de corde tuo
-----------------------------------------------------------
blandimenta serpentis, et luctu, et fletibus continuis, dum in corpore 
tuo immundo anima illa tenebrosa versatur, remedium tibi in die necessitatis 
acquire, semper ante oculos tuos habens Apostoli sententiam: Quia omnes 
nos oportet manifestari ante tribunal Christi, ut referat unusquisque propria 
corporis sui secundum quod gessit, sive bonum, sive malum. 317
          
        


          CAPUT X.
Ad virginem lapsam demum rediens, illi concitatas
-----------------------------------------------------------
quasdam precationes et varios poenitentiae affectus e Scripturis hinc inde 
lectos suppeditat.

            43.
            Quis consoletur te, virgo filia Sion; quia magna facta est 
sicut mare contritio tua. Effunde sicut aquam cor tuum ante faciem Domini: 
extolle ad eum manus tuas pro remedio peccatorum tuorum. Accipe igitur 
lamentum. Et primum quidem nullo die quinquagesimus psalmus intermittatur; 
quia in tali negotio cantatus est: et usque ad versiculum illum: Cor contritum 
et humiliatum Deus non spernit, cum lacrymis gemituque percurre.
          

            44.
            Insuper etiam hanc lamentationem non sine compunctione cordis 
in conspectu Dei judicis funde: Quis dabit capiti meo aquam, et oculis 
meis fontem lacrymarum
-----------------------------------------------------------
, ut defleam vulnera animae meae? Conversi sunt dies festi mei in luctum, 
et cantica in lamentationem: recessit sonus hymnorum, et laetitia psalmorum, 
et successit stridor dentium et fletus oculorum. Obmutui et humiliata sum 
et silui a bonis, et dolor meus renovatus est. Concaluit cor meum intra 
me, et in meditatione mea exardescet ignis. Timor et tremor venerunt super 
me, et contexerunt me tenebrae. Abyssus circumdedit me, postremo demersit 
caput meum in scissuras montium.
          

            45.
            Heu me, quia facta sum sicut Sodoma, et combusta sicut Gomorrha, 
quis miserabitur cineres meos? Durius offendi quam Sodoma; quia illa legem 
nesciens deliquerat, ego autem, accepta
-----------------------------------------------------------
gratia, peccavi Domino. Si homo peccet in hominem, erit qui interveniat: 
ego peccavi in Dominum, quem propitiatorem inveniam? Concepi dolorem, 
et peperi iniquitatem: lacum aperui et effodi eum, et incidi in foveam 
quam operata sum. Ideo conversus est dolor meus in caput meum, et in verticem 
meum iniquitas mea descendit. Immunditia mea ante pedes meos: non fui memor 
novissimorum, et cecidi miserabiliter.
          

            46.
            Non est qui consoletur me. O quam acerbus fructus luxuriae! 
Amarior felle, crudelior gladio. Quomodo facta sum in desolationem? Subito 
defeci, perii propter iniquitatem meam velut e somno exsurgens; ideo in 
civitate Domini nullificata est
-----------------------------------------------------------
imago mea. Deletum est de libro vitae nomen meum, facta sum sicut nectua 
in domicilio, sicut passer unicus in aedificio: non est qui consoletur 
me. Considero a 318 dextris, et video quia non est qui agnoscat mePeriit 
fuga a me, et non est qui requirat animam meam. Facta sum sicut vas 
perditum, audivi vituperationem omnium circa me habitantium. Vae diei illi 
in quo me infelix genuit mater, et lux ista crudelis excepit! Oportuerat 
me non fuisse natam, quam sic in gentibus fabula fierem. Propter me 
confusio facta est omnibus famulis Domini, et eum digne colentibus.
          

            47.
            Lugete me, montes et colles; lugete me, fontes
-----------------------------------------------------------
et flumina; quia fletus filia ego sum. Lugete me, bestiae silvarum, reptilia 
terrae, et volucres coeli, et omnis anima quae vita frueris. Nam vos beatae, 
ferae et volucres, quibus nullus metus de inferis, neque post mortem reddenda 
est ratio: in nos manet poena crudelis tartari, quia habentes sensum, delinquimus; 
ideo non est pax peccatoribus.
          

            48.
            Meum peccatum, mea iniquitas, non sunt similia offensis hominum; 
quia impietas est. Carnem pollicita servare virginem, et castitatem professa 
publice, mentita sum Domino; ideo non est mihi fiducia invocandi Dominum 
altissimum, quia obstructum est os delinquentium. Nam meum malum Propheta 
cecinit, quod qui elongant se a Deo, peribunt: disperdit omnem fornicantem 
a se (Ps. LXXII,
-----------------------------------------------------------
27). Et iterum: Adhaesit lingua mea faucibus meis, et in pulverem mortis 
deductus sum.
          

            49.
            Verumtamen clamabo ad Dominum, cum adhuc tempus est, dum datur 
spatium; quia in morte non est memoria, et in inferno non est confessio: 
Domine, ne in ira tua arguas me, neque in furore tuo corripias me. Quoniam 
sagittae tuae infixae sunt mihi, nec est sanitas in carne mea a vultu irae 
tuae: non est pax ossibus meis a facie peccatorum meorum. Quoniam iniquitates 
meae superposuerunt caput meum, et sicut onus grave gravatae sunt super 
me. Computruerunt et deterioraverunt cicatrices meae, a facie insipientiae 
meae. Miseriis afflicta sum, et curvata usque in finem, rugio a gemitu 
cordis mei. Cor meum turbatum est intra me, dereliquit
-----------------------------------------------------------
me virtus mea, et lumen oculorum meorum non est mecum. Deus, repulisti 
me et destruxisti me, ostendisti mihi dura, potasti me vino compunctionis: 
expulsa sum ab oculis tuis, jam non adjiciam ut resurgam ad templum sanctum 
tuum, et facta sum in exterminio.
          

            50.
            Quae utilitas in sanguine tuo, dum descendi in corruptionem? 
Numquid mortuis facies mirabilia, aut medici suscitabunt? Tuus sermo 
est, tuapromissio est: Nolo mortem peccatoris, sed conversionem et vivat: 
ad te, Deus meus, mea conversio; 319 quia solus potes renovare omnia, et 
ab inferis animas revocas. Tu solvis compeditos: tu, Deus, allisos erigis, 
caecos illuminas, mortuos suscitas.
-9)

     50: (Psal. LIX. 4, 5)

     51: (Psal. XXIX, 10)

     52: (Psal. LXXXVII, 11)

     53: (Ezech. XXXIII, 11)

-----------------------------------------------------------

          

            51.
            Erravi sicut ovis perdita: require famulam tuam, ne lupus 
crudelis glutiat me. Multi dicunt animae meae: Non est salus illi in Deo 
ejus. Quot sunt dies famulae tuae, 
quando facies mecum judicium? Sed ne intres in judicium cum famula tua. 
Defecit in salutari tuo
-----------------------------------------------------------
anima mea, defecerunt in lacrymas oculi mei, effusa est in terram gloria 
mea? Propter iniquitatem 
meam corripuisti me, et tabescere fecisti sicut araneam animam meam. 
Memento, Domine, quod pulvis sum: vide humilitatem meam, 320 et laborem 
meum, et remitte omnia peccata mea. Remitte mihi ut refrigerer, priusquam 
abeam, et amplius non ero, nec in inferno erit confessio.
          

            52.
            Potens es, Domine, conscindere saccum et praecingere me laetitia: 
dirumpere vincula mea, quibus ligata sum atque constricta, qui Rahab sordidam 
non aspernatus es. Iram tuam, Domine, aufer a me, quia peccavi tibi
-----------------------------------------------------------
crudeliter, donec justifices causam meam, et educas me in lumine. Deus 
virtutum, da poenitentiae effectum, confessioni perseverantiam; ne me induret 
deceptor animae. Hoc mihi donum, hanc mihi gratiam de tuo fonte praestari 
cupio, Deus; ut in aeternum tibi confitear: qui vivis et regnas in Trinitate 
in saecula saeculorum. Amen.
          
        
      

  