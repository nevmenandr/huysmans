######################################################################

 	


        CAPUT PRIMUM.


-----------------------------------------------------------

Anno XLII post passionem Domini, imperii vero Vespasiani primo, bellis 
asperis Judaea et seditionibus domesticis lacerabatur. Ipsa quoque eorum 
civitas Hierusalem intestino praelio laborabat. Nulla intermissio, nulla 
requies, nullae induciae, momentis omnibus dimicabatur. Multi ruebant, 
innumeri jugulabantur. Sanguis foedabat universa, ipsaque replebat templi 
limina: passim ruebant cadavera: sagittis alii, alii missilibus feriebantur. 
Nullus locus periculo vacabat, nulla spes conversionis, nulla fugiendi 
copia erat: moesta omnia et plena horroris, et plena immanitatis: ubique 
luctus, pavor ubique: clamor mulierum, ejulatus senum, morientium gemitus, 
viventium desperatio: ut miserabiles eos diceres
-----------------------------------------------------------
qui remanserant, beatos qui obibant. Quomodo decepta es populis tuis, quibus 
quondam videbaris beata? Quomodo expugnata es tuis armis, atque in te conversae 
sunt manus tuae, quae solebas sine armis vincere, et sine ullo praelio 
hostem ferire, cum pro te Angeli dimicarent, et militarent tibi fluctus 
maris, terrae hiatus, coeli fragores?



        CAPUT II.
Exsurge nunc, Moses, et vide gentem tuam et haereditatem populi tibi crediti, 
perire manibus suis: aspice populum illum Dei, cui gradienti pervium mare 
patebat, cui esurienti escas coelum subministrabat, sine mari clausum, 
sine Pharaone obsessum, sine terrarum sterilitate jejunum. Exsurge, Aaron, 
qui aliquando propter offensam Dei, cum
-----------------------------------------------------------
mors plurimos depasceretur populi, stetisti inter viventes ac mortuos, 
et mors stetit, atque objectu corporis tui haesit lues, nec transire potuit 
ad contagionem viventium. Suscitare et tu, Jesu Nave, qui muros inexpugnabiles 
Hiericho, tubis canentibus complanasti; et vide populum cui exteros subjecisti, 
nunc eumdem subjectum opprimi. Suscitare, David, exasperantem spiritum 
citharae suavitate solitus excludere, et vide quemadmodum dominabatur furor, 
atque omnem suavitatem psalmorum tuorum ex perditorum sensibus abluerit, 
et unusquisque de
-----------------------------------------------------------
principibus populum universum ad mortem afferat, ut libertatem extorqueat, 
pro quo te ipsum morti offerebas. Suscitare, Elisaee, qui hostem introduxisti 
in Samariam, et amicum fecisti. Per te in castris Syriae quadrigarum increpuit 
fragor, et vox equitum et virtutis: fugit hostis, evasit obsidionem Judaeus. 
Ubi nunc ista merita, et ubi nunc istae operationes sanctorum? Nec mirum, 
si miserunt prophetarum opera, qui negaverunt prophetarum arbitrum. Ideo 
in te, Judaea, arma convertuntur, orationes tuae nihil tibi prosunt, quia 
fides tua nihil operatur: ideo adversum te factus est populus tuus, quia 
in te conversa est perfidia tua. Quod remedium quaeritur, ubi auctor remedii 
non conciliatur? Quid putabas futurum, cum tuis manibus vitam tuam exstingueres,
-----------------------------------------------------------
cum tuis vocibus advocatum tuum exterminares, nisi ut in te quoque injiceres 
manus? Habes, quod petisti. Eripuisti tibi Praesulem pacis, petisti necari 
vitae tuae arbitrum, concedi tibi Barabbam; qui propter seditionem factam 
in civitate et homicidium missus fuerat in carcerem: ideo salus abs 
te recessit, pax abiit, quies destitit: data est tibi seditio, datum excidium: 
agnosce tibi hodie Barabbam vivere, et Jesum mortuum. Ideo in te regnat 
seditio, pax sepulta est, ut crudelius a tuis pereas, et prius quam ab 
alienis perires.



        CAPUT III.
Quid tantum, miserabilis civitas, Romanus suis armis, quantum populus tuus 
malorum invexit? Ut cum Romanis pugnares, tui fecerunt: pacem volebant
-----------------------------------------------------------
Romani, tu bellum indixisti. Quid causae erat, ut fortiores lacesseres? 
Durum sane, quod contra legem sacram templum gentilis intravit: sed jam 
non erat Dei templum. Non eras Dei civitas, nec esse poteras, quae eras 
mortuorum sepulcrum: praesertim tuorum, quos ipsa occideras, non quos ab 
hoste amiseras. Quomodo enim poteras vitae esse domicilium, quae eras mortis 
habitaculum, diversorium scelerum, latronum spelaeum? Jacuerunt in te Ananus 
et Joannes insepulti sacerdotum principes; et illi dudum sacerdotalibus 
induti stolis, qui venerationi
-----------------------------------------------------------
etiam exteris fuerant, deformes jacuerunt. Cadavera eorum esca volatilium, 
et devoratio canum facta sunt, membris lacerati, et tota dispersi urbe, 
ut deplorare veteris sanctitatis species videretur tantam sacri nominis 
contumeliam, et speciosi quondam muneris deformitatem. Sed ipsa tibi hujus 
indignitatis exordium fecisti, quae in medio sinu tuo occidebas prophetas, 
quae lapidabas sanctos Domini. Ante templum Zacharias jacuit exanimis, 
jacuit inhumatus: ergo sanguis tuus illum lavat. Quae causa autem mortis 
fuit Anano, nisi quod increpuit populum tuum, quia non resurgeret pro templi 
defensione, quia expostulabat libertatem perditam, virtutem desertam, calcatas 
veterum sacrorum reliquias, commaculata altaria: relinquendum asserebat
-----------------------------------------------------------
populum, usu simulacrorum insensibilium et statuarum more nihil jam sentientem 
commaculatum? Muta enim animalia referre solent, vel vicissitudinem vindictae, 
sentire injuriam, incitari aculeo, declinare verbera. Qui ergo nec excitatur, 
nec declinare novit quod noceat, similis est non sentientibus.



        CAPUT IV.
Et revera ubi libertas tua, cujus studio quondam non Aegyptiis, non Palaestinis, 
non Assyriis, postea non Medis cedendum existimavisti? ubi est illa Machabaeorum 
fides, quae quondam in paucis fudit Babylonios, Persas fugavit, Demetrium 
perculit; ad postremum in parvulis ac mulieribus Antiochi arma, gladios 
incendiaque superavit: et pro observatione
-----------------------------------------------------------
patriae mori maluit, quam regiis imperiis obtemperare? Ubi est illa devotio 
patrum, pulcherrima passionum omnium, qua se non pro liberis, non pro conjugibus 
magis, quam pro templo Dei morti offerebant? Antea et virga sacerdotalis 
floruit, recisa de silvestri radice: nunc et fides aret, et sepulta est 
pietas, et abiit omnis virtutis aemulatio. Nec mirum, si populus qui a 
Deo recessit, et improbum contradictionis spiritum sequitur, in se ipsum 
divisus est. Quomodo enim pacem suam tenere poterat, qui pacem Dei repudiavit? 
Pax Dei Christus est, qui fecit utraque unum. Merito ergo ex uno populo 
plures adversum se facti sunt, quia noluerunt sequi divisa sociantem Jesum, 
sed secuti sunt conjuncta dividentem furoris spiritum.



        CAPUT V.


-----------------------------------------------------------

Solvebas igitur, Hierusalem, mercedem perfidiae tuae, cum ipsa tuis manibus 
destrueres munimenta tua, cum tuis mucronibus foderes viscera tua, ita 
ut hostis misereretur, ut ille parceret, et tu saevires. Videbas enim, 
quod Deus adversum te pugnaret, et Romanorum fungeretur partibus, ut ipsa 
tibi inferres voluntariam perditionem: ideo spectatores malebant esse Romani, 
quam percussores, ne furentibus tuis inter se visceribus, manum admovere 
contagionis magis, quam fortitudinis aestimarentur. Ad haec nefandae necis 
supplicia accedebat impia immanitas
-----------------------------------------------------------
crudelitatis, ut sepulturam omnibus qui vel in templo necati fuerant vel 
circa urbis plateas, negarent: nec humare cuiquam vacabat, dum bellis inter 
se occuparentur, feriendique magis quam humandi cura universos tenebat. 
Ita quodam furore occiderant pietatis officia, crudescebant impietatis 
ministeria; nihilque magis in tantis calamitatibus perierat, quam misericordia, 
quae sola solet allevare miserias, solari aerumnas. Namque et hi qui amiserant 
suos, non audebant humare propter formidinem, cum gravis terror ingrueret 
a diversae factionis principibus: et hi qui necaverant, alienos cavebant, 
ne quis illos praeriperet ad sepulturam. Itaque necesse erat omnes timere, 
ne quod alteri donare vellent, id sibi sumerent: vel quod pejus est, quem 
paraverant usum sepulcri,
-----------------------------------------------------------
eum ipsi non impetrarent.



        CAPUT VI.
In templo igitur ipsi pro unguentis bene olentibus, pro thymiamateriis 
bene spirantibus, pro diversorum florum odoribus, gravis erat insepultorum 
cadaverum fetor, quae pluvia dissolverat, quae flamma ambusserat, quae 
sol calefecerat. Omnes artus caesorum civium diro odore fetebant. Hinc 
resolutorum putredo viscerum, inde exustorum nidor sensus omnes atque ora 
complebant viventium, ut ipsi non multo post graviore morbo consumerentur, 
ac se superstites ingemiscerent, quod duriore poena perirent, eoque servatos, 
ut viderent cum patria simul solvi etiam leges naturae, negari jus viventibus, 
pacem civibus, sepulturam defunctis, humana pariter atque
-----------------------------------------------------------
divina maculari ac pollui, permixta omnia. Criminosam esse misericordiam, 
religionis loco haberi crudelitatem, castrum in templo, bellum in limine, 
funus in altaribus: ea spectare oculis, quae prophetis denuntiantibus non 
credidissent futura. Nam de his dixerat David: Polluerunt templum sanctum 
tuum, posuerunt mortalia servorum tuorum escas volatilibus coeli: effuderunt 
sanguinem eorum sicut aquam in circuitu Hierusalem, et non erat qui sepeliret. 
Simul enim tunc, et gentes venerunt in haereditatem Dei quae auferret omnia, 
et templum pollutum est suorum funeribus, et insepulta jacuerunt cadavera 
interfectorum ad escam avium bestiarumque voracitatem, effusus sanguis 
ut stagnaret in templo, deesset qui sepeliret: quia viventium in
-3)

-----------------------------------------------------------
mortuos, a mortuis in eos qui adhuc viverent, furor transferebatur. Volebat 
aliquis defunctum humare, ipse exstinguebatur. Et qui defunctum occiderat, 
in sepultorem transferebat iracundiam, ut illi sepulturam negaret: hunc 
exstinguebat rursus qui sepultorem occiderat, majorem crudelitatem circa 
defunctum exercebat, ut jam nihil debentem odio, non sentientem supplicia, 
spoliaret supremo naturae debito.



        CAPUT VII.
Quid illis accidere aliud poterat, qui divina non recipiebant oracula? 
Irridebant prophetarum annuntiationes,
-----------------------------------------------------------
fas omne calcabant, futuraque ut fierent, ipsi acceleraverunt. Erat enim 
sermo vetus et frequens, tunc perituram Hierusalem et sancta ejus exurenda, 
cum seditio belli legem incesseret, et domesticae manus templum Dei contaminarent. 
Nec hoc quidem intellexerunt: Quoties enim excisa domus Dei! quoties seditio! 
quoties bellum! et numquam illa urbs periit, nisi cum Dominum vere Templum 
Dei domesticis manibus crucifixerunt. Propter quod et illud audiunt: Solvite 
templum hoc, et in tribus diebus resuscitabo illud. Quid enim aliud 
nisi sacrilegium fuit, cum impias manus extenderent in auctorem salutis, 
cum lapidarent eum, cum verberarent, cum corriperent, cum occiderent? Tunc 
vere sancta eorum abrumpsit ignis divinus. Nam exusta
-----------------------------------------------------------
a Babyloniis, reparata est. Postea destructa a Pompeio, reformata iterum. 
Sed penitus exusta ubi Jesus venit, et spiritus divini soluta evanuerunt. 
Oportuit uberiore quadam deploratione praeire nos funus quoddam paternae 
solemnitatis, et velut quasdam exsequias prosequi, ac solvere juxta majorum 
instituta.



        CAPUT VIII.
Sed veniamus ad summam eversionis Hierusalem, et ad dejectionem Judaeorum. 
Merito siquidem dejiciendi et viles habendi fuerant, qui universis pretiis 
chariorem Jesum, triginta denariorum pretio a discipulo comparaverant: 
non ut eum haberent tamquam Dominum, sed ut de terra viventium tollerent 
velut iniquum. Quare jure de haereditate sua, viliores paleis, in omnem 
terram ventilati sunt a gentibus,
-----------------------------------------------------------
quas formidaverant ne sibi locum et gentem tollerent. Et qui triginta denariis 
Jesum comparaverant ad perdendum, juste postea triginta capita suorum viderunt 
vendi uno denario ad illudendum. Quia igitur pene omnes Judaei in necem 
Domini nostri Jesu Christi unanimiter consenserunt, imminente vindicta 
pene omnes a totis regionibus ad Azymorum diem festum congregati bello 
subito circumfusi sunt: ut primo quidem illis pestifera lues ex loci angustia 
nasceretur, deinde citius fames. Quod autem caperet multitudinem hominum 
tantam civitas, certum erat ex his qui sub Cestio fuerant. Enumeratis enim 
tunc viris civitatis a Floro, Neroni significare cupiente contemnenti nationem, 
a pontificibus petierat, ut si quo modo possent multitudinem numerarent. 
Illi autem
-----------------------------------------------------------
cum dies festus adesset qui Pascha vocatur, quando a nona quidem hora usque 
ad undecimam hostias caedunt, per singula autem quasi contubernia, non 
pauciorum quam decem hominum fiunt, solum enim epulari non licet, multi 
enim vicini conveniunt: hostiarum quidem ducenta, et quinquaginta sex millia 
et quingentas numeraverunt. Fiunt autem, ut denos epulatores per singulas 
imputemus, vicies centena, aut septingenta millia, sancti omnes et puri. 
Nec enim leprosis aut vitiliginosis, aut semine
-----------------------------------------------------------
fluentibus quos gynaecicos vocant: nec mulieribus menstruo cruore pollutis, 
neque aliis inquinatis participare sacrificia permittebantur sed nec alienigenis 
quidem, nisi qui religionis causa venissent.



        CAPUT IX.
Magna vero haec multitudo ab extraneis congregabatur. Tunc tamen veluti 
in carcerem tota gens fato conclusa est, et farta hominibus civitas, bello 
obsidebatur. Itaque omnem superat humanam, et divinitus emissam pestem 
numerus peremptorum, quos partim palam occiderunt, partim ceperunt Romani. 
Rimantes enim cloacas et sepulcra eruentes, quos offendissent, occidebant. 
Inventi sunt autem ibi plus quam duo millia, quorum alii manu sua, plures 
autem mutuis se vulneribus interfecerunt, cum fames alios
-----------------------------------------------------------
corripuisset. Luebant enim scelerum suorum supplicia, qui postquam Jesum 
crucifixerunt divinorum arbitrum, postea etiam discipulos ejus persequebantur: 
plerique tamen Judaeorum, gentilium plurimi crediderunt in eum, cum praeceptis 
moralibus operibusque ultra humanam possibilitatem profluentibus invitarentur, 
quibus nec mors quidem ejus vel fidei, vel gratiae finem imposuit: immo 
etiam cumulavit devotionem. Intulerunt quoque parricidales manus, atque 
auctorem vitae interficiendum ad Pilatum deduxere: reluctantemque coeperunt 
perurgere judicem: in quo tamen non excusatur Pilatus, sed Judaeorum amentia 
coacerbatur: quia nec ille adjudicare debuit, quem reum minime deprehenderat, 
nec isti sacrilegium parricidio geminare, ut ab his,
-----------------------------------------------------------
qui ad redimendos et sanandos eos sese obtulerat damnaretur. Quamvis enim 
idem Pilatus manus laverit, dicens: Mundus ego sum a sanguine justi hujus, 
vos videritis: nequaquam tamen minus existit reus, qui gloriam Dominicae 
agnoscens resurrectionis, praedicare invitus studuit, sed credere perfidus 
contempsit, sicut testatur ejusdem epistola, Caesari in hunc modum directa.



        CAPUT X.
Pontius Pilatus Claudio salutem. Nuper accidit, et quod ipse probavi, Judaeos 
per invidiam se suosque posteros crudeli condemnatione punisse. Denique 
cum promissum haberent patres eorum, quod illis Deus eorum mitteret de 
coelo Sanctum suum qui eorum Rex merito diceretur, et hunc se promiserit 
per Virginem
-----------------------------------------------------------
missurum ad terras: istum itaque me praeside in Judaeam Deus Hebraeorum 
cum misisset, et vidissent eum caecos illuminasse, leprosos mundasse, paralyticos 
curasse, daemones ab hominibus fugasse, mortuos etiam suscitasse, imperasse 
ventis, ambulasse siccis pedibus super undas maris, et multa alia fecisse, 
cum omnis populus Judaeorum eum Filium Dei esse diceret, invidiam contra 
eum passi sunt principes Judaeorum, et tenuerunt eum, mihique tradiderunt, 
et alia pro aliis mihi de eo mentientes dixerunt, asserentes istum magum
-----------------------------------------------------------
esse, et contra legem eorum agere. Ego autem credidi ita esse, et flagellatum 
tradidi illum arbitrio eorum. Illi autem crucifixerunt eum, et sepulto 
custodes adhibuerunt. Ille autem militibus meis custodientibus, die tertio 
resurrexit: in tantum autem exarsit nequitia Judaeorum, ut darent pecuniam 
custodibus, et dicerent: Dicite quia discipuli ejus corpus ipsius rapuerunt. 
Sed cum accepissent pecuniam, quod factum fuerat, tacere non potuerunt. 
Nam et illum surrexisse testati sunt se vidisse, et se a Judaeis pecuniam 
accepisse.



        CAPUT XI.
Haec ideo ingressi, ne quis aliter mentiatur, et aestimet credendum mendaciis 
Judaeorum. De quo ipsi perfidi testantur, dicente Josepho historiarum
-----------------------------------------------------------
scriptore, quod fuerit illo tempore vir sapiens (si tamen oportet, inquit, 
virum dici), mirabilium creatorem operum, qui apparuit discipulis suis, 
post triduum mortis suae vivens secundum prophetarum scripta: qui et haec 
et alia innumerabilia de eo plena miraculis prophetaverunt: ex quo coepit 
congregatio Christianorum, et in omne hominum penetravit genus: nec ulla 
natio Romani orbis remansit, quae cultus ejus expers relinqueretur. Si 
nobis non credunt Judaei, vel suis credant: hoc dixit Josephus, quem ipsi 
et maximum putant. Et tamen in eo quod verum locutus est propter historiae 
fidem, quia fallere nefas putabat, et non credidit propter duritiam cordis 
et perfidiae intentionem: non tamen veritati praejudicat, quia non credidit, 
sed plus addidit testimonio,
-----------------------------------------------------------
quia nec incredulus, et invitus negavit. In quo Christi Jesu claruit aeterna 
potentia, quod eum etiam principes synagogae quem ad mortem comprehenderant, 
Deum fatebantur. Et vere quasi Deus sine exceptione personarum aut ulla 
mortis formidine locutus, excidium quoque templi futurum annuntiavit, sed 
non eos templi injuria commovit. Sed quia ab eo in flagitiis, et sacrilegiis 
corripiebantur, hinc ira exarsit, ut interficerent eum, quem nulla habuissent 
tempora. Nam cum alii praedicando meruerint facere, quae fecerunt: hic 
in potestate habebat, ut omnia quae fieri vellet, impetraret.



        CAPUT XII.
Octavo igitur die Septembris mensis concremata est civitas: caesa per omne 
tempus numero decies
-----------------------------------------------------------
centena millia, ex myriades, ut plerique asserunt: Judaeorum tamen omnium, 
sed non omnium ejusdem regionis aut loci, quia eo undique convenerant tempore 
paschalis solemnitatis: captivi abducti nonaginta septem millia. Denique 
tanta captivorum prae multitudine utilitas fuit, ut triginta a Romanis 
uno numismate sub corona venderentur. Peracta igitur obsidione, jussit 
Caesar Titus funditus evertere civitatem ac templum, ut adimpleretur verbum 
Domini Jesu praedicantis: Amen dico vobis, non derelinquetur lapis super 
lapidem, quin destruatur:
-----------------------------------------------------------
talis quidem finis Hierosolymorum obsidionis fuit, Eamdem vero urbem Hierosolymam 
Chananaeorum quidam potens condidit, qui patrio sermone vocaretur Rex Justus, 
quam primo Solymam nuncupavit, postea templum addidit: unde Hierosolyma 
dicta civitas est. A principio suos incolas habuit de gente Chananaeorum. 
David primus vir Hebraeus Chananaeos expulit, constituit suos, qui in ea 
sibi domum regiam fecit. Voluit et templum Deo condere, sed prohibitus 
oraculo, Salomonem haeredem reliquit; qui templum quod ipse voverat, aedificaret. 
Salomon itaque templum fundavit. Reliqui quoque reges ad ornatum urbis 
addidere plurima; invidia ex magnificentia orta est.



        CAPUT XIII.

-----------------------------------------------------------
Inter omnia tamen opera templum praecellebat amplissimo opere et fulgenti 
marmore, peripetasma pretiosum et maximum, cocco et hyacintho byssoque 
intextum, ex purpura non otiosa materia tantae diversitatis, sed cujus 
species rerum latentium mysterium signaret: eo quod ejus esset templum, 
qui coelo et aeri, terrae et mari, quasi creator elementorum dominaretur, 
atque omnia solus regeret et gubernaret. Cocco enim igneum coelum figuratur, 
hyacintho aer, bysso terra, mare purpura, quae conchylii, maritimis inficitur: 
ut duo ex colore, duo ex generatione colligas. Denique princeps sacerdotum 
haec quatuor indumento suo exprimere consueverat, quando maxima celebritas 
erat festorum dierum; quasi totum mundum indueret, pro populo supplicaturos,
-----------------------------------------------------------
in ejus figura qui venturus erat princeps sacerdotum Jesus, ut tolleret 
peccatum mundi. Femora princeps sacerdotum lineo interius operimento tegebat, 
eo quod prae caeteris in sacerdote fides mentis quaeritur et corporis castimonia, 
quae succingere debeat carnis intemperantiam. Duo erant tabernacula sacra, 
unum interius, aliud exterius: in hoc semper introibant sacerdotes: in 
illud interius quod sanctum appellabatur, semel introibat princeps sacerdotum, 
non sine sanguine quem offerret pro se et pro populi ignorantia atque delicto. 
Hoc significante Spiritu sancto venturum Jesum, qui vere solus intraret 
in interiora divinorum penetralia sacramentorum, et areana substantiae 
coelestis qui nosset omnia solus; Patrem quoque sanguine suo toti mundo 
reconciliaret, ut et
-----------------------------------------------------------
coelestium et terrestrium misereretur. Denique postea quam venit, pacificavit 
omnia per sanguinem crucis suae, quae in coelo vel in terra sunt.



        CAPUT XIV.
Intus thymiamaterium, intus mensa, intus lucerna. Thymiamaterium, quod 
ita ad Deum Patrem, sicut incensum, dirigatur maxime sacerdotalis oratio. 
Mensa, quod in ea passio Christi sit, et mysteria sacramentorum. Unde David 
dicit: Parasti in conspectu meo mensam, cujus veluti duodecim panes, 
duodecim Apostoli testes sunt
-----------------------------------------------------------
passionis ejus ac resurrectionis. Lucerna, quae sub candelabrum ponitur, 
ante sub modio erat, id est, legis mensura: nunc est in gratiae plenitudine, 
heptamycho frequens lumen effundens, eo quod Spiritus sanctus septem maximarum 
gratiarum virtutibus Dei templum illuminet. Trinitatis igitur cognitio 
in interioribus erat templi, quae dicebantur Sancta Sanctorum, ubi reposita 
quondam virga Aaron floruit: quod gratia sacerdotalis in Christo amplius 
esset operatura post mortem, qua mundum redemit. Judaei ergo si voluissent 
credere, evidentia imminentis excidii signa habebant, quibus velut claris 
vocibus admonebantur finem sibi affore. Nam per annum ferme supra templum 
ipsum cometes arsit gladii quadam pendentis similitudine, denuntians
-----------------------------------------------------------
quoque ferro et igni, gentis et regni urbisque ipsius vastitatem futuram. 
Quid enim similitudo gladii nisi bellum, quid ignis nisi incendium denuntiaret? 
Visus autem est prius quam populus a Romanis sese dissociaret. Ipsis vero 
Paschae diebus undecimi mensis octavo die, per singulas noctes hora circiter 
nona templum et ara ejus ita lumine refulgebat, quasi dies esset per mediam 
fere horam quotidie manens: quod vulgus interpretabatur cumulandae gentis 
indicium videri: eoque impulsi sunt tamquam tempus afforet libertatis recipiendae. 
Prudentiores contra opinabantur, quod hoc genus stellae bellum soleat denuntiare.



        CAPUT XV.
Ne quisquam arbitraretur nos aliena a cultu nostro et disciplina locutos, 
primum non quid nobis videatur
-----------------------------------------------------------
astruimus, sed quid acciderit, quaeve opiniones tunc temporis fuerint, 
quid prudentes senserint, quid imprudentes, neque cum de secta Judaeorum 
quid dictum est, ita scriptum videatur a nobis quasi in veritate cultus 
eorum, non quasi in umbra et figura praemissum contexuerimus, ut sequeremur 
perfectiora. Nam de signis stellarum etiam in Evangelio docemur, quia erunt 
signa in sole, et luna, et in stellis. Vitulae quoque asseruerunt partu, 
cum immolanda astaret altaribus in medio templi agnam editam in ipsis sacrorum 
quae supra memoravimus, celebritatibus. Orientalem quoque portam interiorem 
solido aere gravem quae soleret ad vesperam viginti virorum claudi labore, 
obseratis vectibus ferreis, per aliquot noctes sponte reseratam,
-----------------------------------------------------------
et vix postea a custodibus clausam. Id quoque arbitrabantur plerique futurorum 
signum bonorum, quibus ingressuris porta aperiretur: consultiores autem 
aiebant custodiam templi resolutam videri, ut quaecumque intus forent ab 
hostibus diriperentur, exiret cultus interior et vastitate evacuaretur, 
celebritas sacrificiorum destrueretur, quod etiam et ante quam crucifigerent 
Christum Jesum, liquido significatum lectio docet. Post multos quoque dies 
figura quaedam apparuit inaestimabilis magnitudinis, quam plurimi circumspexere 
(sicut libri Judaeorum manifestarunt), et ante solis occasum subito visi 
in nubibus
-----------------------------------------------------------
currus et acies armatae: quibus totius Judaeae regionisque ejus urbes incursarentur: 
ipsa autem Pentecostes solemnitate ingredientes sacerdotes in templi interiora, 
nocturno tempore ut sacrificia assueta celebrarent, et motum primo quemdam 
sensisse se prodiderunt, et sonitum editum; postea etiam audisse repentina 
voce clamatum: Transeamus hinc.



        CAPUT XVI.
Jesus quoque Ananiae filius ruricola vir, ante quatuor annos quam bellum 
Judaeorum populus adoriretur, in summa pace urbis et abundantia cum scenopegia 
sacrificiis solemnibus celebrarentur, templum ascendens coepit clamare: 
Vox ab oriente, vox ab occidente, vox a quatuor ventis, vox super Hierosolymam, 
super templum, vox super sponsos et sponsas,
-----------------------------------------------------------
vox super omnem populum. Hoc noctibus atque diebus vociferabatur. Commoti 
primores loci corripuerunt eum, terribile vocis ejus indicium perhorrentes, 
et plurimis eum suppliciis affecere, quo saltem afflictus dolore, desineret 
terribilia et plena prodigiis denuntiare. At ille nec metu ullo nec verberibus 
aut gravioribus interminationibus territus, usum aut vocem mutavit, sed 
in eadem denuntiationis perseverantia, in eodem contextu sermonum, sine 
ulla obsecrationis interpolatione manebat, injuriae negligens, affectu 
immobilis. Quod nequaquam perfunctorium rati, sed in excessu mentis, ut 
erat, exprimi, detulerunt ad loci judicem, qui tunc temporis a Romanis 
per id loci publica agitabat negotia. Is rimandae veritatis gratia, saevissimis 
eum poenis exulceravit.
-----------------------------------------------------------
Quo magis perseveraret, eo vehementius corripi flagellis hominem jubet, 
ut si qua secretiora futuri tumultus indicia comperisset, manifestaret. 
At ille neque flevit, neque rogavit, sed ad singula verbera, non suum, 
sed patriae excidium flebiliter deplorabat, dicens: Vae Hierosolymis. Neque 
interrogatus quis esset, vel unde, vel cur eadem diceret, responsum reddidit: 
sed tantummodo lamentationem illam patriae, questu miserabili prosequebatur. 
Defessus itaque Albinus (hoc enim nomen viro) dimisit eum tamquam dementi 
furore, quid diceret non sentientem. At ille neque sermonem ullum cum quoquam 
habebat, neque aliud loqui per reliquum tempus auditus est; sed hoc tamquam 
lugubre atque funereum canticum canens, diebus ac noctibus jugiter
-----------------------------------------------------------
resultabat, Vae Hierosolymis: neque verberanti conviciabatur, neque cibum 
impertienti gratias agebat: una erat ad omnes eademque plena funebris ululatus 
responsio, et maxime sacrificiorum celebritatibus. Per septem itaque annos 
et quinque menses eadem verborum series, idem vocis sonus. Mansit itaque 
indefessus tanto tempore: ubi obsidio coepit, eadem ille vociferari destitit, 
quasi cessari oporteret denuntiationem cum adessent, quae fuerant denuntiata. 
Sed ubi coepit flamma urbem pariter et templum involvere, circumiens murum 
clamare coepit iterum: Vae civitati et populo et templo. Et ad postremum
-----------------------------------------------------------
addidit, Vae etiam mihi; et fundibali ictu in eadem voce emisit spiritum.



        CAPUT XVII.
Urbem etiam cum templo, vetustis etiam litteris scriptum erat, tunc perituram, 
cum tetragonum templum factum fuisset. Itaque sive obliti, sive obstupefacti 
ingruentium malorum necessitate, ubi occupata est Antonia, tetragonum in 
circuitu templi fecerunt. Inter quae illud praecellentissimum, quod in 
litteris aeque vetustis (quas sacras vocabant) manebat impressum, quod 
secundum illud tempus, futurus esset vir qui de regione eorum imperium 
assumeret in orbem terrarum. Quae res eos in tanto furore posuit, ut sibi 
non solum libertatem, sed etiam regnum pollicerentur. Id alii ad Vespasianum 
referendum putarunt, prudentiores
-----------------------------------------------------------
ad Dominum Jesum, qui secundum carnem genitus ex Maria regnum suum per 
universum mundum diffudit. Tantis itaque rebus manentibus, non potuerunt 
cavere quod divinitus decernebatur. Manifestam enim Dei in se cognoscentes 
iram, ad consolationis alicujus remedium pertingere renuerunt: tanta sceleris 
obnubilatio mentium oculos obduxerat.



        CAPUT XVIII.
Desperatis siquidem et eorum rebus, auctor turbarum Eleazarus, inter caetera 
diffidentiae verba, abjectionis suae a Deo sic conquestus est: O miseri, 
ad quam spem istius vitae nos reservamus? Esto, hostis ignoscat, quid proderit 
cum Dei offensa clara? ignes ab hoste in nos versi, mutata ventorum flamina, 
flammae retortae, ut nostra subsidia demerentur.
-----------------------------------------------------------
Quis poterit adversante Deo vivere? Nullus veniae locus, sed manifestum 
voluntariae mortis imperium. Quid enim nox intervenit, nisi ut nos hostis 
non praeveniret, nec deusto murali praesidio continuo irrumperet; sed ut 
nobis exercendae mutuae necis tempus reservaretur, liceretque cum liberis 
nostris et necessitudinibus mori, ne videremus anhelos senes anusque a 
Romanis pertrahi, charissimas conjuges ad victoris libidinem rapi? Commoriamur 
patriae, ne simus superstites tanti dedecoris opprobrio. Quo igitur fugiemus 
a facie Dei, aut quo ibimus infenso nobis coeli Domino? Si cadant super 
nos montes et concavis specubus abscondant, quomodo tamen poterimus declinare 
indignationem tantae potestatis? quo enim progrediemur, ut non sit Deus, 
cum ipse ubique sit?
-----------------------------------------------------------
An mediocria exempla sunt, quibus doceamur, quod jam dudum genti nostrae 
pro peccatis nostris infestus sit, qui ante praesidebat? Quis hoc dubitet, 
cum videat, quod in nos manus nostrae conversae sint, pluresque seditio 
domestica, quam bellum exstinxerit?



        CAPUT XIX.
Non donabo Romanis quod vicerint, nec ipsi sibi hoc vindicant, qui sciunt, 
quod omnes fere nostris potius armis, quam alienis perierimus: quique Romanorum 
arma viderunt Caesaream inhabitantes Judaei,
-----------------------------------------------------------
quorum feriato die sabbati inter solemnes nostrorum sacrorum cultus multitudo 
gentilium Caesariensium, repentino quodam impetu et misso desuper furore 
succensa viginti millia delevit, omnes fugavit, ut totam urbem exinaniret. 
Nonne Syriam totam quidem implevit dementia, ut Judaei atque gentiles in 
iisdem urbibus siti, et incolatus gratia sibi prius nexi, postea inter 
se armis colliderent, quo Romanis vadum futurae victoriae constitueretur? 
Nam quid de Scythopoli loquar? quo Judaei primo contenderant, ut gentilem 
populum praevenirent, ne quid adversus nostros exemplo caeterarum urbium 
machinaretur? Itaque quos par fuit conjunctos adversum alienigenas viribus 
bello decernere, haec e contrario adversum se Judaei decertaverunt; ut 
pars eorum adversus cognatos
-----------------------------------------------------------
et proximos suos praeliaretur. Deinde ipsi pro pretio laboris, et impensi 
sanguinis a gentilibus perimerentur, quod prohibuerunt ipsi fieri in gentibus. 
Damasceni, nulla existente causa, octo millia Judaeorum straverunt. Ascalonitae 
duo millia quingentos. In urbe quoque cui Ptolemais nomen, caesi duo millia. 
Alexandriae vero vetus erat odium inter Judaeos et gentium populos, ex 
quo magnus Alexander usus est studio Judaeorum ad Aegyptios subjiciendos: 
unde condita urbe ex aequo Judaeis et Aegyptiis attributa privilegia et 
habitationes diversae, ne eorum cultus permisceretur qui purificationes 
suas sine ulla volebant contagione servare. Hinc frequentes inter eos conflictus 
fuere, exorta jurgia, judicium petitum. Nihil tamen ex tanti regis temeratum 
liquet fuisse
-----------------------------------------------------------
beneficiis, sed postea a gentilibus exorto tumultu, cum Judaeorum necati 
aliqui, alii ad poenam detinentur: injuria motum Judaeorum populum adversum 
auctores injuriae insurrexisse: et cum pertinacius se de civibus ultum 
iri vellent, inductum exercitum Romanum qui sexaginta Judaeorum millia 
intra urbem fuderit.



        CAPUT XX.
Verum quid in levioribus moror, cum excidium totius orbis in unius civitatis 
ruina nobis deplorandum sit? Ubi est maxima civitas Hierusalem? ubi decora 
Sion? ubi templum mirabile? ubi secundum illud tabernaculum sanctitatis 
sacrarium, quo semel in anno solus princeps sacerdotum solebat intrare 
non sine sanguine, quem pro se offerret et populi delicto?
-----------------------------------------------------------
Profanatum gentibus: habitant in reliquiis urbis qui eam destruxerunt. 
Ubi, inquam, es, civitas referta populis, venerabilis regibus, acceptabilis 
Deo, gratiae sedes? pavimenta tua de marmore, parietes tui fulgentes marmore, 
culmina tua pretioso splendebant marmore; portae tuae micantes auro, aliae 
argento renitentes. Omnes interfecti, et qui te jugiter inhabitabant, et 
qui ad te ex totius orbis terrarum partibus conveniebant, ut non dubium 
sit totum in te mundum periisse. Nudata omnia, a culminibus cremata, a 
fundamentis diruta: facta
-----------------------------------------------------------
est habitatio tua deserta; nec est qui in tabernaculis tuis inhabitet, 
et adhuc quemquam vivere libet, et non vixisse poenitet? Duri oculi, qui 
haec videre possunt: immites animi, qui velle possunt ut tantis supersint 
doloribus, non quod defecerit clades, sed quod jam nulla requies. Quo enim 
circumferamus oculos, aut quid decernere delectet? urbs tota sepulcrum 
mortuorum est: solem spectantibus occurrunt favillae; viae vacuae viventium, 
repletae cadaveribus. Miseri seniores cinerulenta canitie, et scisso amictu 
supra reliquias mortuorum sedent, nuda tegentes ossa, quo defendant a volatilibus 
ac bestiis. Mulieres paucae incolumes, quas miles impius ad turpitudinem, 
non ad vitam servaverit. Quis haec videns et de comperendinatione vivendi 
cogitans,
-----------------------------------------------------------
audeat ad coelum levare oculos? Quis sic immemor patriae, hostis suorum, 
pietatis alienus, expers dulcedinis, cujus tam semiviri sit mollis spiritus? 
Quis ita meticulosus, quem non pudeat his reservatum? Utinam quidem olim 
defecti essemus, aut si vita superesset, oculorum lumen periisset prius 
quam sanctam urbem dirutam hostium manibus intueremur, templumque hoc a 
majoribus nostris sacratum Deo, tam impie flammis cremari, aut sacerdotes 
in templo conspiceremus jacere interfectos!



        CAPUT XXI.
Emendemus ergo, quod his superviximus malis, ut videamur non vitae studio 
distulisse mortem, sed virtutis intentione. Circumvallavit hostis omne 
munimentum. Nil superest, nisi aut nos, aut conjuges
-----------------------------------------------------------
nostrae: jam sibi filios nostros in auctione constituunt, certantque inter 
se, quis cujus abducat uxorem, utrum pro dignitatum meritis personarumve 
ordinibus distribuendae sint, aut sortibus subire cogendi miserabiles; 
nobis quoque parantur prodigia poenarum, tormenta exquisitissima: non solum 
ardentes flammae, aut diversae neces victricis ictu securis: duro quidem 
post vincula, post carcerem, post jugum supplicio, sed tolerabiliore viris, 
si ludibrio vacet; sed etiam avulsi artus viventibus, et praecipue truncatae 
manus. Nec immerito, quia defuerunt suo muneri, cum possent sibi subvenire. 
Subeundi quoque morsus ferarum ad victorum spectaculum, quod diversis jam 
celebratur arenis urbium: vel exemplo nobis debet esse pudendum, vel visu 
mirabile,
-----------------------------------------------------------
ut reservemur, aut bestiis, aut fratribus praeliaturi.



        CAPUT XXII.
Et id genus alia multa Eleazarus in medium proferebat diffidentiae et desperationis 
plena. Ex quibus omnibus, et ipsis rerum eventibus cum Judaei sibi manifeste 
iratum Deum cognovissent; non sicut Deum glorificaverunt aut gratias egerunt, 
sed evanuerunt in cogitationibus suis; et obscuratum est insipiens cor 
eorum; et eum qui ad oves tantum domus Israel perditas venerat (Math. 
XV,
-----------------------------------------------------------
24), oderunt, odientes crucifixerunt, et gloriam resurrectionis evacuare 
moliti sunt. Nam si non cognovissent, rei adeo nequaquam exstitissent. 
Unde ipse de eis Dominus: Si non venissem, et locutus eis fuissem, peccatum 
non haberent: nunc autem et viderunt, et oderunt et me et Patrem meum. 
Cognoverunt siquidem ex Patre quomodo et daemones dicentes: Scimus quod 
sis Filius Dei: videntes mirabilia, audientes mirabiliora; sed non 
cognoverunt rei veritatem: quia duri corde detrectaverunt credere. Si enim 
credentes vere cognovissent, numquam Dominum gloriae, ut ait Paulus, crucifixissent. 
Hinc Propheta: Cognovit bos possessorem suum, et asinus praesepe domini 
sui: Israel autem me non cognovit. Quid
-24)

     14: (Marc. I, 24; Luc. IV, 33)

     15: (I Cor. II, 8)

     16: (Isa. I, 3)

-----------------------------------------------------------
per bovem, nisi praedicator sanctus quisque intelligitur, in semine verbi 
Dei illaborans? Quid per asinum, nisi brutus gentium populus designatur? 
qui audiens pastoris cujuslibet praedicationem, mox ad praesepe Domini 
cucurrit, ut pabulo verbi Dei adhaereret.



        CAPUT XXIII.
Bene autem post quadraginta et duos visitationis suae annos Israel a terra 
promissionis exterminatur, quia post quadraginta egressionis ab Aegypto 
annos, in eam introductus perhibetur; in quibus duas decalogi lapideas 
secundo suscepit tabulas, per quas perfiguratur biennium, ad adversionis 
numerum destinatum; in quibus etiam maxime notanda est aenei serpentis 
exaltatio, cujus respectu
-----------------------------------------------------------
quisque moribundus vitae restituebatur. Sicut enim illo temporis spatio 
et manna pasti sunt, et per mediatorem Mosen legem tabulis descriptam lapideis 
acceperunt, et qui in articulo mortis serpentem non respexerunt exaltatum, 
perierunt: sic intra hoc eversionis tempus verum manna (unde dictum fuerat: 
Ego sum panis vivus, qui de coelo, etc.) haurire salubriter renuentes, 
verumque mediatorem Christum Jesum, de quo praecinebatur: Prophetam vobis 
suscitabit Dominus Deus vester de fratribus vestris; tamquam me ipsum audietis, 
quem si quis non audierit, exterminabitur de populo suo: ejusque legalia 
in se ipso vera petra descripta sequi dissimulantes, exaltatum in cruce, 
et a mortuis surrexisse, sub articulo
-18)

-----------------------------------------------------------
miserrimae eversionis credere respuentes, a terra promissionis exterminati, 
perierunt: ut populus ille qui sedebat in tenebris et habitabat in regione 
umbrae mortis, lucem aeternam videns resurrectionis, in eam cum plenitudine 
sua introeat; et sic reliquiae Israel salvae fiant, quatenus ex duobus 
parietibus, una conseratur in resurrectione Ecclesia super illum lapidem 
angularem qui faciet utraque unum, Dominum nostrum Christum Jesum, 
qui vivit et regnat in saecula saeculorum. Amen.


    
  
