######################################################################

 	


        PROLOGUS.

-----------------------------------------------------------
Quatuor libros Regnorum quos Scriptura complexa est sacra, et jam ipse 
stylo brevi prosecutus
-----------------------------------------------------------
usque ad captivitatem Judaeorum murique excidium et Babylonis triumphos, 
historiae in morem
-----------------------------------------------------------
composui, Machabaeorum quoque res gestas propheticus sermo paucis absolvit: 
reliquorum, usque ad incendium templi et manubias Titi Caesaris, relator 
egregius historico stylo Josephus, utinam tam religioni et veritati attentus, 
quam rerum indagini et sermonum sobrietati. Consortem se enim perfidiae 
Judaeorum in ipso etiam sermone exhibuit, quem de eorum supplicio manifestavit; 
et quorum arma deseruit, eorum tamen sacrilegia non dereliquit. Deploravit 
flebiliter aerumnam, sed ipsius causam aerumnae non agnovit. Unde nobis 
curae fuit, non ingenii ope fretis, sed fidei intentione in historiam Judaeorum 
ultra Scripturae seriem sacrae paulisper introrsum pergere, ut tamquam 
in spinis rosam quaerentes, inter saeva impiorum facinora quae
-----------------------------------------------------------
digno impietatis pretio soluta sunt, eruamus aliqua vel de reverentia sacrae 
legis, vel de sanctae religionis constitutionisque miraculo; quae magis, 
licet haeredibus, vel in adversis ostentui fuerint, vel honore in prosperis. 
Simul (quod est indicium domesticae improbitatis) liqueat universis, quod 
ipsi sibi propriae cladis auctores fuere. Primum, quod alia curantes, Romanos 
in se converterint, et ad cognitionem regni sui invitaverint, quibus ignorari 
satius fuit. Rogaverunt amicitiam, fidem non servaturi. Pacem violaverunt 
virtute impares. Postremo bellum intulerunt, quibus spes omnis in moenibus, 
non in viribus erat, cum sit maxime omnium miserabile claudi obsidione: 
quae etiam si bene procedit, saepius augere quam minuere pericula solet. 
At ne
-----------------------------------------------------------
quis vacuum fide et superfluum putet nos suscepisse negotium; ideo per 
principes ductum Hebraeorum genus omne consideremus, ut liquido clareat 
utrum a femoribus Judae, nusquam generationis ejus successio claudicaverit: 
an vero offenderit in principum serie, sed manserit in eo, cui reposita 
manebant omnia: ipse erat spes gentiumHinc ergo sumam exordium.



        LIBER PRIMUS.


          CAPUT PRIMUM.
Bello Parthico, quod inter Machabaeos duces gentemque Medorum diuturnum 
ac frequens variaque victoria fuit, incentivum principium dedit sacrilegii 
dolor, quia rex Antiochus cui nomen Illustris, Antiochi regis filius, ubi 
Aegyptum quoque suo
-----------------------------------------------------------
imperio adjunxit, in superbiam elatus, quod ei incerta bellorum prosperavissent, 
ritus Hebraeorum negligi, ministeria quoque eorum profanari jusserat: idque 
postulantibus plerisque Judaeorum, statuere ausus. Quod factum Matathias 
sacerdos perpeti nequivit: nec solum ipse temperavit a sacrilegio regalique 
edicto non obtemperavit, verum etiam immolantem simulacris hostias de popularibus 
suis nactus, gladio transverberavit. Et congregata manu, atque Asidaeis 
in societatem adscitis, ipse cum filiis suis temerantes usum patrium et 
justitias legis, alios necavit, plerosque expulit, bellique sabbato adoriendi
-----------------------------------------------------------
auctor fuit, ne simili arte ipsi quoque deciperentur sicut jam plerique 
eorum dum sabbato bellum suscipere detrectant, irruentibus in sese hostibus 
multi occubuere. Potentiam prosperi actus dederunt, et perseverandi in 
viro usque ad extremum vitae studium defensionis et pietatis vigor. Sed 
cum sibi supremum diem adesse intelligeret, vocatis civibus atque assistentibus 
liberis hortatus est, ut tuerentur patriam, templique religionem: ducemque 
his Judam Machabaeum curae atque sollicitudinis suae successorem reliquit. 
Qui bello strenuus, consilio bonus, ac prae caeteris fide promptus, quam 
frequenter innumeras hostium copias parva manu fuderit, prosequi, non est 
praesentis negotii. Quod tamen brevi colligere datur. Saepe prosperis usus 
successibus, excitavit
-----------------------------------------------------------
in se magnam hostium multitudinem: qua circumfusus undique dum cedere pudori 
existimabat, refugientibus sociis in praelium ruit. Caesisque quos adversus 
ierat, a latere circumventus, sed tamen ultus propriam mortem, occiditur. 
Huic successit Jonathas, non minus virtutis similitudine par, quam naturae 
germanitate. Qui post multa in bellicis rebus opera, in rebus sacris officia 
quae circa templi purificationem spectata ac probata sunt, praetenta per 
dolum amicitiae fide intra urbem hostium clausus, nec longo post intervallo 
necatus est. Joannes etiam senior natu frater, et Eleazar junior caeteris 
pro religione mortem non recusarunt. Post hos rei summam Simon recepit, 
ad quam non rudis, sed jam probatus fraternae societatis triumphis appropinquavit.
-----------------------------------------------------------
Utinam et ipse tam perspicax ad fraudes cavendas, quam manu validus bellandique 
artibus satis spectatus. Etenim cum virtutis ope Romanorum ducibus regibusque 
gentium amicitiam foederavisset, Ptolemaei dolo, generi sui, rogatus ad 
convivium, inter mensas et pocula cum duobus filiis qui aderant, circumventus 
atque exutus armis impie neci traditur. Sane praevenit insidias Joannes 
ortus ex Simone, cui nomen Hyrcanus, et properavit ad vicinae urbis moenia, 
ubi a populo propter egregia patris merita, odio quoque hostilis sceleris, 
expectabatur. Vix denique urbem ingressus est, et jam Ptolemaeus aderat. 
Sed cum per aliam portam ingredi vellet, repulsus, multitudini cedendum 
existimavit. Assumpsit illico Jonathas paterni sacerdotii munus, et ad 
cultum rerum
-----------------------------------------------------------
divinarum profectus, statim pietatis obsequia curamque servandae necessitudinis 
exsequebatur, matrem cupiens fratresque periculo auferre. Congressuque 
superior factus justae passionis affectu superabatur, quo minus castro 
potiretur in quo clausi detinebantur. Nam Ptolemaeus ubi se urgeri videbat, 
matrem ejus atque germanos in muris locabat praecipitandos illico, nisi 
Jonathas bello quod inferebat, desisteret. Vincebatur juvenis pietatis 
metu qui vincebat fortitudinis assumptionem, et iracundiam excitatam in 
hostem revocabat suorum misericordia. Mater tamen parata ad tormenta tendebat 
manus,
-----------------------------------------------------------
obsecrans non salutis auxilium, sed ultionis solatium. Verebatur enim ne 
filius plus matri metueret, quam paternae vindictae impenderet: sibi mortem 
illam loco immortalitatis futuram, qua maritus vindicaretur, et gener impius 
pro scelere immani poenam exsolveret. Sed juvenis plus intra se ipsum, 
quam in hostem praeliabatur. Nam quoties patrem cogitabat, accendebatur. 
Rursum cum matre verberari atque ad necem aptari videret, moliebatur: revocabat 
impetum, referebat gradum, quia retrahebat passio. Inter obsidionis moras 
feriatus ex lege, supervenit annus qui erat septimus. Cessit pietas religioni, 
soluta obsidio est: sed eo magis Ptolemaei excitata immanitas, ut quorum 
objectu poenam evaserat, eos jugulari juberet. Qui continuo se ultioni
-----------------------------------------------------------
exemit, ad Zenonem cui nomen Cotilae Philadelphiae regem confugiens, ut 
ejus ope sese tueretur. Nec Antiochus quievit, qui Simoni patri Jonathae 
ludibrio suos fuisse exercitus indignabatur: cupiensque adhuc assurgentes 
Jonathae primitias exstinguere, cum magna veniens manu Hierosolymam, Hyrcanum 
obsedit. Repulit Hyrcanus auro, quem ferro nequibat, reseratoque (ut Joseph 
auctor est) David sepulcro, tria millia auri talenta eruit. Ex quibus trecenta 
annumeravit Antiocho, ut obsidionem relinqueret, ut pretio emptus abiret. 
Atque ut facti invidiam levaret, fertur ea pecunia Hyrcanus instituisse 
primus xenodochia, quibus adventum susciperet pauperum peregrinorum. Aucupatus 
etiam Antiochi necessitatem, qua Medis bellum inferebat, ultus dispendium
-----------------------------------------------------------
est; plurimasque urbes Syriae sibi adjunxit. Samariam quoque ubi postea 
Sebastia condita est, circumdedit munitionibus, cujus expugnationem Aristobulo 
et Antigono filiis suis mandavit. Quorum obsidio lenta usque ad diram famem 
et tetra alimenta humanorum cadaverum clausos coegit. Qua impulsi necessitate, 
opem ab Antiocho (cui nomen Aspondius) petendam arbitrati, ferentem adjumenta 
aerumnae societati implicavere. Victus enim a fratribus praelio, fuga sese 
eripuit nece. Samaritani autem repetita obsidione, captaque et eversa urbe, 
servitio dati. Quo rerum secundarum processu excitati Aristobulus atque 
Antigonus impetum non refrigerabant, sed adjungere sibi finitimos bello 
coactos haudquaquam dissimulandum arbitrabantur; donec invidia
-----------------------------------------------------------
oborta, bellum immane exarsit, conspirantibus locorum incolis, et coacta 
valida manu. Quae tamen victa profundam in reliquum tranquillitatem Joanni 
exhibuit, et sibi otium. Hyrcanus trigesimo et primo anno longae quietis 
gratia functus, diem clausit extremum quinque liberis superstitibus, quod 
a plerisque beatitudini datur: moderator egregius, et pulchre sobrius, 
qui nihil umquam vel fortuitus eventibus dereliquerit, in quo actus ejus 
obfuscaretur: uxori summae rei commisit negotia, ipsam consultius ratus 
rebus publicis moderaturam, filios praescientia quadam animi tenens non 
diuturnos fore: nec eum fefellit opinio. Siquidem Aristobulus, cui inter 
fratres aetas provectior, mens promptior,
-----------------------------------------------------------
principatum sacerdotii ad regni potentiam vertit, et diadema primus imponere 
sibi usurpavit: post quadringentos septuaginta quinque annos, triumque 
curricula mensium, ex quo de Babylone remeans Israel servitio exutus, in 
suam terram sese recepit. Superbe itaque nec partem ponere caeteris contentus 
fratribus solum Antigonum honoris specie quem videbatur diligere, mulcebat. 
Matrem (quia potestatis exsortem, et judicio viri fraudatam se expostulaverat) 
alligavit vinculis, et usque eo processit immanitatis parricidali spiritu 
ferox, ut et ipsam et fratres suos simili modo vinctos arcta custodia detineret, 
quo prope usque ad mortem suprema fame compellerentur, ni maturius Aristobulus 
scelesti parricidii merita solvisset: ac primum in ipsum
-----------------------------------------------------------
Antigonum ferus animus exasperatur, et de amore in odia convertitur, ut 
eum ante omnes necaret quem solum sibi consortem imperii pollicebatur: 
adeo apud improbos affectus vilis, ut cito pravis suggestionibus extorqueatur.



          CAPUT II.
Dignum igitur ut crudelitatis ejus seriem non praetereamus, quo judicium 
Joannis etiam post mortem probetur, qui summam publicae rei seniori committendam 
filio haudquaquam existimavit, quem tanto declinaturum furore a pietatis 
lege et norma justitiae praevidebat. Haud scio, morum ne ejus contuitu, 
an insita gratia sacerdotum principibus, ut his aliqua quae futura erant, 
etiam minus dignis infunderentur. Facinus miserabile fuisse, qui fratribus
-----------------------------------------------------------
inviderent amorem naturae: inde mali prima oborta est labes: invidiae commenta 
consecuta hujusmodi sunt.



          CAPUT III.
Composuerant primo alia, quibus fidem Aristobulus non detulit, et obtrectationem 
mollivit charitatis gratia, invidiae tribuens delationis amaritudinem. 
Ideo falsa veris admiscuere, ut ex his quae ad speciem veri assumpserant, 
renitentem circumvenirent.



          CAPUT IV.
Scenopegia Judaeorum interim in terris ex lege celebrabatur, dies videlicet 
festus et plenus reverentiae, quo sacrificium solemne deferebatur. Eo
-----------------------------------------------------------
die clarus militiae gestis Antigonus domum revertitur, et accidit ut fratrem 
adveniens inaequalem offenderet; illico ad templum, ecquid enim praeferret 
religioni? ut erat succinctus ornatu bellico, et circumfusus comitatu pari 
tendit: multus ibi pro fratris salute Domini recator, et inde ad Tratrem 
sedulus properat. Hinc calumnia componitur ex acerbo felle, et acerbiore 
paratur exitu.



          CAPUT V.
Continuo enim regem adeunt improbissimi homines, invidiam excitant, quod 
pompam armatorum celebratiorem, quam privatis mos est, direxit, ostentui 
vulgo futuram, ne quis conatibus ejus obviare
-----------------------------------------------------------
auderet. Tanto apparatu non aliud nisi necem regis, et usurpandi imperii 
potentiam affectatam. Haud difficile aeger animus invalido fessus corpore 
impulsus est, ut credibile duceret, quod pro vero asserebatur: maxime cum 
dies sacratus religioni, mendacii suspicionem excluderet, pompa excitaret 
invidiam, infirmitas metum adderet, armatorumque cohors fidem patrandi 
sceleris impleret. Itaque prius quam sibi probaretur tentamentum aliquod 
flagitii parricidalis, stipatores suos cum armis jubet in hypogeo locari 
obscuro, qui advenientem Antigonum dolo necarent, nec exspectarent imperium 
regis, sed ipsi exstinguerent. Sane mandato per nuntios praemisso, ut inermis 
veniret, eis indicii qualitatem nupta Aristobulo in adversum mutavit,
-----------------------------------------------------------
ut per illos conjuratos sibi insinuari faceret, Antigono fratrem ejus delectatum 
esse armorum decore, quibus proxime accinctus affuerat, sed prae aegritudine 
intentius non considerasse: nunc petere omnem illum ornatum bellicum quem 
sibi composuit, ad fratrem deferat: gratum hoc regi futurum, si armatus 
adesset. Antigonus dolum non praevidit: dicto paruit eo studiosius, quo 
magis placere regi pariter et fratri desiderabat: decumbebat Aristobulus 
in castro, cui nomen primo Baris, postea Antonia fuit, videlicet ab Antonio 
triumviro donatione et appellatione cum urbis dignitate. Eo postquam Antigonus 
appropinquavit, atque accessit ad illum obscurum transitum, conspicientes 
armatum venisse regii stipatores, adorsi repente juvenem,
-----------------------------------------------------------
praecepto satisfaciunt, atque imprudentem opprimunt. Is locus Stratonis 
turris appellabatur, quo deceptum vocabulo Judam qui erat Essenus genere, 
opinio est frequens: quem sive probitate vitae suae, sive mystica observatione, 
saepe quae futura erant annuntiasse, historia vetus prodidit.



          CAPUT VI.
Is, ut accepimus, cum vidisset Antigonum praetereuntem, ut fratrem reviseret, 
dicit ad eos qui numero discipulorum ejus annectebantur: Papae! nunc mihi 
bonum est mori, quando mihi mortua veritas est: vivit Antigonus, quem necesse 
est hodie interfici, locus autem ejus neci decretus Stratonis turris, qui 
sexcentis hinc stadiis abest: hora jam diei quarta est. Tempore itaque 
excluditur praedestinatae mortis fides. Haec ubi dixit, intentius ipse
-----------------------------------------------------------
secum conferre coepit, quomodo eum fefellisset opinio. Nec multo post indicium 
defertur interfectum esse Antigonum in hypogeo ad Stratonis turrim, qui 
locus simili vocabulo aeque ut ille qui erat in maritimis Caesareae, nuncupari 
solebat. Quo facinore patrato, Aristobulus secum ipse reputans, quid sceleris 
admiserit, in morbum ipse incidit. Erat in oculis parricidium, perturbatio 
in animo, nec alibi ullum intervallum dissimulationi dabat. Defigebatur 
in imis visceribus dolor: invidia in miserationem versa est, quo innocentem 
peremisset contra jus
-----------------------------------------------------------
germanitatis: tanti sceleris immanitas mentem exulcerabat: non somnus oculis, 
non quies animo dabatur. Serpebat caeco vulnus dolore, coquebantur aegra 
praecordia, ac durae sollicitudines sauciabant invalidos artus, et crebro 
gemitu pulsabant alta nimis suspiria.



          CAPUT VII.
Itaque immoderata moestitudine eo prorupit morbi vis, ut evulsis visceribus, 
sanguinem vomitu oris rejiceret: quem puer aulicus, regiis usibus praebens 
ministerium, foras extulit, atque imprudens facti, quod casu potius quam 
industria gerebatur, ad eum locum pervenit, in quo Antigonus fuerat exstinctus; 
illic supra rorantes adhuc fraterni sanguinis
-----------------------------------------------------------
maculas, percussoris sanguinem effudit. Clamor subito factus et gemitus 
intuentium, eo quod profunda quadam dispositione Domini libatus perempti 
scelestissimi parricidae sanguis videretur. Sono excitus causam quaesivit: 
cum sileretur, elicuit studio quaerendi et metu indignationis. Cujus accepto 
indicio, suffusos oculos lacrymis, et quantum erat in eo virtutis, ingemiscens: 
Haud, inquit, rependitur meritis meis congrua vicissitudo: neque enim Dei 
oculum tam impii machinator sceleris praeterire poteram. Matura flagitii 
ultio subest, et jam digno convenior parricidii mei pretio. Vale corpus: 
quousque animam fratri matrique condemnatam detines? Quid per partes eis 
libo meum sanguinem? in me omnis (si qua est pietas) contorqueat
-----------------------------------------------------------
manus spiculum, ac me omnes filii germanique ultores pietatis gladio transfigant. 
Mactetur hostia parricidalis, atque immoletur violatae necessitudini: totum 
simul caro noxia sanguinem evomat. Non viscerum meorum cruciatibus et lenta 
tabe daemonium exsaturetur, quod me in tam nefarios ausus saevi facinoris 
impegit. His dictis, finem imperii ac vitae dedit. Vix anno functus potestate 
regia, propter quam parricidium non effugerat.



          CAPUT VIII.
Solvit illico mulier, atque exuit vinculis fratres defuncti: regem constituit 
Alexandrum, cui et procera aetas, et moderatio suffragari aestimabatur. 
Qui ut regnum adeptus est, fratrem quem adverterat regni competitorem, 
statim interemit. Reliquum,
-----------------------------------------------------------
qui supererat ex fratribus, vitae ac saluti potius quam regno intentum, 
reservavit, vacuum negotiorum: continuoque (ut se habet inquietudo morum) 
bello pacem mutavit. Congressuque habito adversus Lathyrum Ptolemaeum, 
plurimos quidem hostium interfecit, sed ad Lathyrum victoria defluxit. 
Cui tamen victoriae fructum ademit Cleopatra mater coacta in Aegyptum concedere, 
ut mortem sibi imminentem evaderet. Ejus absentiam aucupatus Alexander, 
dum regni ejus partes invadere cupit, etiam Theodorum in se convertit, 
quoniam
-----------------------------------------------------------
potissima quaeque de ejus possessionibus sibi associaverat. Improviso itaque 
impetu Theodorus regias opes occupavit, decem millia quoque Judaeorum praelio 
fudit, sed super plagam non fractus Alexander plura adhuc de hostium partibus 
suo imperio adjunxit, captarumque urbium populos servitio subegit. Hos 
bellandi successus domestica seditio interpolavit, et orta de conviviis 
usque ad bellum contentio processit. Familiari peste hujusmodi Judaeorum 
viris, ut de epulari ludo sese in arma excitent, ac nisi peregrina auxilia 
regi praesto fuissent, seditio praevaluerat. Sed adventitia manu, aegre 
licet, compressa est tamen, octo millibus ferme Hebraeorum interemptis; 
inde in Arabiam iter direxit, ac nonnullae ejus urbes subactae: tributa 
quoque Moabitis et Galaaditis jure victoriae
-----------------------------------------------------------
ascripta. Unde regressus in Amathunta, Theodoro tantis ejus successibus 
stupefacto, vacuum defensoribus castellum inveniens, sine mora expugnavit. 
Non usquequaque tamen otiosus Obedias rex Arabum fuit, nec inulta diu regni 
sui passus dispendia. Nam insidiis opportune locatis omnem excercitum ejus 
delevit, conclusum vallis, profundo et multo camelorum agmine attritum. 
Evasit tamen Alexander, et fugiens de praelio, Hierosolymitanae urbis receptacula 
petit, invisus suis quoniam recruduerant odia aerumnae ejus occasione, 
quia tantae potentiae metu premebantur. Nec silentio tegebatur animorum 
discordia, aut verbis tantummodo exercebatur, praelio non uno, sed plurimis 
decertatum. Quibus exstincta fere quinquaginta Judaeorum millia quos Alexander
-----------------------------------------------------------
interemit, suis, quam hostibus perniciosior, et majore victor detrimento, 
quoniam regni sui vires vincendo attriverat. Unde ne ipse quidem jam suis 
victoriis delectabatur, aversusque a praelio, arte tractabat sibi subditos, 
ut jam non armis premeret, sed verbis urgeret, ac solis sermonibus offensionum 
genera dissolveret. Nihil proficiebat ad colligendam sibi gratiam, quoniam 
fictis facinora praeponderabant, atque ipsa repentina conversio ad poenitentiam 
morumque inaequalitas saeva passim suspecta habebatur.



          CAPUT X.
Denique cum simulata ejus placiditate se circumveniri arbitrarentur, Demetrium 
regem sibi auxilio futurum adversus Alexandrum in bellum excitaverunt. 
Pugna in manibus, nec comperendinata, quamvis
-----------------------------------------------------------
uni adversum duos exercitus numero inferiore certandum foret. Mille enim 
comitatus equitibus, et sex millibus peditum, quos mercede sibi associaverat, 
decem millia quoque Judaeorum sibi conspirantium in bellum accersens juxta 
urbem Sichimam occurrit hostibus, quibus tria millia equitum erant, et 
peditum quadraginta millia. Tentatoque utrimque agmine, ubi neque Demetrius 
pecunia conductos desciscere a fide vidit, neque Alexander de Judaeis aliquos 
quibus se Demetrius adjunxerat, deposuisse erga se odia cognovit, armis 
decernendum
-----------------------------------------------------------
existimaverunt. Superior bello Demetrius factus, plurimo tamen suorum sanguine. 
Namque ab his qui e diverso mercede conducti venerant, egregie bellatum, 
ut ita usque ad mortem virtute ac fide decertaverint. Destitutum itaque 
sese Alexander videns, caesis suorum catervis in montes concessit. Sed 
praeter utriusque spem ad alterum eorum species victoriae pervenit, fructus 
alteri partus: quia et Demetrius nudatus est discessu Hebraeorum, qui eumdem 
ad societatem rogaverant, et Alexandro ex ipsis sex millia sese adjunxerant, 
more quodam humani ingenii astipulantibus ad misericordiam rebus adversis. 
Cessit itaque Demetrius ei, quem bello vicerat: videns illum affluentibus 
paulatim Hebraeis jam pugnae idoneum, seseque cum paucis relictum. Cujus 
victoria libertate assuetis damnationis
-----------------------------------------------------------
metum movebat. Redit Alexandro saevitia cum securitate, regnumque in suos, 
et usus belli reformatur. Quaerenti ab his quidnam faciens, animos sibi 
plebis conciliaret, responsum est: si moreretur. Vix enim fore cum mortuo, 
tam gravia perpessi, ut in gratiam reverterentur, ut odia adversus defunctum 
deponerent. Quibus excitatus, rebellandique assuetudine, multis necatis 
reliquos coegit in urbem, cui nomen Besemelel. Cujus expugnatio acerbiorem 
solito pestem invexit, tam saevo crudelitatis processu, ut ex eo numero 
octingentos in media civitate crucifigeret. Quorum in conspectu conjuges 
eorum filiosque jugulari praecepit.



          CAPUT XI.
Haec spectabat accumbens in medio concubinarum
-----------------------------------------------------------
laetus inter escas et pocula, sed magis sanguine quam vino inebriatus: 
hoc solo facto amplius populum quam bello deterruit: ita ut proxima nocte 
Judaeorum octo millia ultra Judaeam discederent, quibus fugae finis mors 
Alexandri foret: tantique horror mali quietem regno attulit. Sed ubi a 
domesticis feriatum praeliis exorta est ei causa inquietudinis, Antiochi 
adversum Arabes expeditio, quam sibi terribilem et periculo futuram arbitrabatur. 
Hic est Antiochus, qui etiam Dionysius appellatur, Demetrii frater a Seleuco 
ultimus, cui transitum negare cupiens Alexander, inter urbem Antipatridem 
et Joppes littora foveis ingentibus ductis, muroque altissimo, turribus 
quoque e ligno impositis, elusit operam magno suorum
-----------------------------------------------------------
labore, nullo hostis impedimento. Siquidem negotio facili repletae foveae, 
turresque exustae, ipse quoque Alexander fuga sibi consuluit, eo tutior, 
quia nequaquam tanti existimatus, ut eum victor principis loco persequi 
deberet. Nam secundis partibus reservatum, ut itineris obstructi injuriam 
acceptam ulcisceretur. Rectum autem in Arabas iter direxit, quorum rex 
in loca praelio opportuna sese contulerat. Deinde subito converso equitatu, 
maxima vi ac multitudine effusas, ac sine ordine ruentes hostium turmas 
invasere. Certatum acriter,
-----------------------------------------------------------
quoad Antiochus restitit (renitebatur enim) quamvis exercitus ejus quasi 
more pecorum obtruncaretur. Ubi vero et ipse cecidit (nam prae caeteris 
sese offerre solebat periculis), adversi omnes, quorum maxima pars incerto 
fugae dispersa exstinguitur, reliquis in vicum cui Annana nomen, coactis, 
atque alimentorum inopia consumptis, vix paucissimi ex his tantae cladi 
superfuere.



          CAPUT XII.
Hoc successu Aretas etiam a Damascenis ad regnandum expetitus, ut Coeles, 
Syriaeque imperiritaret, quo Ptolemaeum excluderent, quem maxime infestis 
odiis persequebantur, nec Judaeam immunem reliquit incursionis, de qua 
victor, licet superato Alexandro, secundum utriusque tamen partis conventum
-----------------------------------------------------------
discessit, ac revertitur in sua. Alexander autem Pellam evertit, et Gerassem 
petiit iterum de Theodori possessionibus aliquas sibi adjungere parans, 
eamque sibi bello vindicavit. Inde in Syriam progressus, Gaulanem et Seleuciam 
et Gamalam evertit ultus superioris belli contumeliam, ipsas quoque Antiochi 
munitiones diruit. Quibus ex locis iter in Judaeam convertit, ac praeter 
spem cum gaudio totius gentis suscipitur pro mirabili successu rerum gestarum: 
ubi parta bellandi quies exordium tribuit aegritudinis, atque aliquantulum 
quartanis febrium vicibus affectus, levato paulisper incommodo, dum negotia 
repetit militaria, nec modum servat, animo validior quam corpore, comminuit 
omnem suae vigorem salutis viresque absumpsit,
-----------------------------------------------------------
atque ita mortuus est. Viginti itaque et sex annis vario rerum eventu adversum 
innumeros bellorum tumultus regnum tenuit, et duobus liberis superstitibus, 
decessit, quos impares regni existimans gubernaculo, summam rem uxoris 
propriae delegavit sollicitudini, quoniam eam acceptiorem populo cognovit; 
atque ob hoc apud universos invenisse gratiam, quod etiam ipsa ab immanitate 
viri semper alienam se faciendam existimaverit, ut non solum refugeret 
flagitiorum consortia, sed etiam resistendo ejus iniquitatibus, totius 
in se plebis benevolentiam converteret. Nec improvida viri sententia fuit: 
nam regnandi jus mulier inoffense exercuit, sine ullo feminei sexus impedimento, 
acquisivit moderandi gratiam sacrae legis observatione. Nam dum attentior
-----------------------------------------------------------
circa templum cura exerceretur, et dimissa ministeria fraudis succrevit 
imperii vigor, nec tamen affectu infracta materno regni cupido. Siquidem 
ex duobus liberis electus unus ad spem regnandi non potestatem, Hyrcanus 
vocabulo natu senior, ingenio remissior, Aristobulum vero acriorem animo 
expertem potestatis, emolliebat privati humilitate. Assuerunt se Pharisaei 
mulieri, genus hominum secundum legis doctrinam exercitatum, secundum qualitatem 
affectus callidum, avidum negotiorum, pecuniae appetens, qui captantes 
elatam mulierculam, secundum
-----------------------------------------------------------
scientiam juris divini extollendo suam fecere, ut pleraque etiam regni 
negotia ipsis committeret; adhiberent quos vellent: quos vellent excluderent, 
atque aulico exuerent ministerio. Quid plura? ita se insinuavere, ut commodorum 
omnium fructus ad eos pervenirent: sumptus et molestiae mulierem solam 
afficiebant. Nec mediocris mulieri spiritus, ut maxima quaeque auderet, 
atque supra feminei sexus conditionem praelia disponeret. Siquidem et praestantissimam 
de suis manum paravit, et peregrini exercitus copias coegit ingentes, ut 
non solum domi tuta ad omnem regnandi securitatem foret, verum etiam exteris 
potentibus esset formidabilis. Ea tamen reliquis praestabat omnibus, sed 
Pharisaeis quasi inferior obtemperabat. Erat Diogenes in regno ejus, qui 
de potentissimis. Alexandri amicis familiaritati ejus inhaeserat:
-----------------------------------------------------------
eum adorsi obtruncavere, memorantes ipsius consilio octingentos illos in 
medio urbis ab Alexandro cruci suffixos; in caeteros quoque facinoris auctores 
quosque, ut pergeret ultio, mandatum. Necabantur itaque, quos Pharisaei 
praecipiebant, non quos societas sceleris involverat. Quo metu perterriti 
plerique quibus hujusmodi pericula intendebantur, et maxime praestantiores 
opibus aut dignitatibus, ab Aristobulo intercessionem imploravere, ut matrem 
ab exsecutione praecepti severioris, ad meliora inflecteret. Ille sibi 
gratiam parare cupiens, non detrectavit. Mulier, aegre licet, oranti tamen 
filio concessit, ut contuitu honorum quos gesserant, qui in hujusmodi invidiam 
arcessebantur, supremae necis sententia mitigaretur, atque eos tantum quos 
obnoxios
-----------------------------------------------------------
suspectaret, et patrandi flagitii incentores fuisse urbe egredi juberet. 
Qui accepta vitae securitate per agros dilapsi sunt.



          CAPUT XIII.
Eodem tempore causa accidit, ut Damascum juventus dirigeretur, quoniam 
Ptolemaeus frequentibus incursionibus incolas memoratae urbis terrebat; 
cujus negotii necessitas occupavit de exercitu Alexandriae validam manum. 
Cleopatram quoque Tigranes qui Armeniis imperitabat, in urbe cui nomen 
Ptolemais, obsidione clauserat, quem muneribus Alexandra mulcebat, ut a 
se averteretur. Quem Lucullus facta irruptione in terras Armeniorum infectis 
rebus redire coegit, consultius ducentem sua tutari,
-----------------------------------------------------------
quam aliena adjungere. Tantis itaque negotiis intenta Alexandra, in morbum 
incidit. Quam occasionem rapuit Aristobulus ad suas artes; et congregata 
manu, conspirantibus secum quos fervor naturae praerupta quaeque audendum 
cupienti adjunxerat, thesauros occupat, eorumque copiis invitavit ad militiam 
voluntarios ac pretio componit, ut in omnia quae vellet fidem praestarent, 
atque infulas regis induit. Turbatus animo Hyrcanus, matrem lacrymis conveniebat. 
At illa spirans ferocia, filios et uxorem Aristobuli in castrum reclusit, 
cui nomen primo Baris,
-----------------------------------------------------------
postea Antonia appellatum, de quo supra memoravimus. Coepta Alexandrae 
celeri ejus obitu destituuntur. In haereditatem omnem Hyrcanus successit, 
qui vivente adhuc matre dignitatem induerat sacerdotii. Aristobulus virtute 
et sapientia praestabat: res usque ad contentionem atque congressionem 
deducta: ubi consertum, plerique relicto Hyrcano, illum alterum bello meliorem 
secuti. Hyrcanus comitantibus secum qui bello reliqui fuerant, confugit 
in Antoniam, repertisque filiis et uxore Aristobuli, per obsides salutem 
invenit, quia ne quid asperum in suos fieret, Aristobulus pacto consuluit. 
Conventum fratrum hujusmodi fuit ut regno Hyrcanus cederet, atque ad Aristobuli 
jus omne imperii transiret, nec tamen Hyrcanum inhonorum relinqueret, sed 
regni
-----------------------------------------------------------
exsortem honore alio fungi sineret, quem ipse impertivisset. Transactio 
hujusmodi etiam religione templi sacrata, assensionem utriusque tenuit 
voluntariam: inde cum gratia discessum est, ac se invicem salutantes, Aristobulus 
in aulam regiam sese recepit, Hyrcanus aequanimiter in domum Aristobuli 
concessit.



          CAPUT XIV.
Sed fuere, quos metus ac rerum mutatio incesserat, qui se studuisse adversus 
Aristobulum recordarentur, et prae caeteris Antipater: is erat Idumaeus 
genere, moribus apud suos clarus, non tenuis pecuniae, et ideo praevalidae 
potentiae, arte mira factus ad contemnendam pecuniam propter conciliandam 
gratiam. Qui Hyrcanum consiliis suis perterritum,
-----------------------------------------------------------
quod nullam salutis suae spem tutam haberet, qui imperio decessisset nisi 
transfugio sibi consuleret, ubi ad suas artes inclinavit, insinuat Aretae 
regi, fovendum auxilio virum qui circumventus foret ut regno cederet; decorum 
hoc fore regi, si arbiter fieret imperii restituendi; multoque pulchrius, 
si circumscripto, cui primitiva regni competerent, dolo sublata reformari 
juberet: illum versutum et callidum, et ideo suspectum vicinis: hunc mitem 
et quietum, qui pro summo beneficio acciperet, quidquid sibi ab externo 
tribueretur, cui frater etiam regnandi jus ademisset. Praeparatam itaque 
Aretae regis gratiam Hyrcano annuntians, fugiendi spem detulit, et viam 
demonstravit, ut secum peteret Petram in finibus Arabiae sitam, quo in 
loco regem adirent: qui precibus
-----------------------------------------------------------
Antipatri donisque inflexus, plurimam bellatorum manum Hyrcano adjunxit, 
ut regno restitueretur. Erant fere peditum equitumque quinquaginta millia, 
a quibus prima pulsus congressione, Aristobulus Hierosolymam confugit, 
ibique intutus adversus tantam hostium multitudinem; quae clausum expugnavisset, 
nisi Scaurus ductor Romani exercitus alterius belli occasione quod adversus 
Tigranem gerebatur, solvisset obsidionem, missus a Pompeio, cui recepti 
Mithridatis ultio gravis, bellique in socerum transferendi propositum exarsit; 
qua causa
-----------------------------------------------------------
Syriam infestari per Scaurum praeceperat, cum ipse Tigranem atque Armeniam 
urgeret. Scauro itaque advenienti Damascum quam Metellus et Lollius funditus 
everterant, occurrere fratrum legati, sibi quique Romanae opis auxilium 
implorantes; et quamvis inferioribus esset viribus Aristobulus, praeponderavit 
tamen pecuniae oblatione. Venditur summa praelialis certaminis talentis 
trecentis, et justitia postulati pretio pensatur. Qua pecunia sibi annumerata, 
denuntiat Scaurus Hyrcano regique Arabiae discedere ab obsidione, aut si 
permanerent, scirent sibi adversum Pompeium et Romanos bello certandum. 
Eo terrore obsidio soluta: Aretas Philadelphiam petit, Scaurus Damascum 
revertitur. Aristobulus autem vixdum idoneus propulsando periculo manum 
colligit, hostem insequitur, et ad Paparionem (id
-----------------------------------------------------------
vocabulum loco) sex millia hostium, simul et fratrem Antipatri fallionem 
praelio fudit; Hyrcani atque Antipatri spes lapsa est, quibus fiducia omnis 
in Arabiae viribus erat.



          CAPUT XV.
Sed ubi magnus Pompeius adire Syriam coepit, et Damascum advenit, a Romanis 
quorum auxiliis infracti, de manibus victoriam amisere, opem postulant, 
Pompeiumque adeunt, tamquam justi arbitrum, et minime avarum pecuniae. 
Allegationibus itaque non muneribus (ut ante) niti coepere: quoniam integer 
animus adversus corruptelam pecuniae, laqueis avaritiae non capiebatur, 
et gratuito odisse poterat fraterno insidiatum honori: et ideo his eum 
adorsi querelis, quibus et Aristobulo fieret invidia, quod
-----------------------------------------------------------
indignus aliena invaserit, et Hyrcano conciliaretur, cui vel merito vitae, 
vel aetatis suffragio regnandi jus competeret, astipulante praesertim matris 
auctoritate, quae et judicium eligendi habuit et jus conferendi. Nec Aristobulus 
diu abfuit, quamvis nihil in magno pectore, quod suis artibus conduceret, 
intueretur: praesumebat tamen de Scauri redemptione, seseque ejus jactabat 
societate. Venit itaque regio ornatu praeditus, et prope majore quam solebat 
stipatus ambitu, ut qui de justitia dissideret, acquiescendi praejudicium 
excluderet, spem obediendi negaret: sed diutius tolerare Romani consulis 
sublimitatem nequivit, cui mos erat regni exorti regibus imperitare. Itaque 
ubi ad urbem ventum est, cui nomen Diopolis, alio concessit, Romanae dignitatis 
supercilium
-----------------------------------------------------------
dedignatus regni tumore. Qua secessione Aristobuli, est non mediocris datus 
offensioni locus, usque adeo commoto consule, ut statim arma Romanorum 
in Judaeam converterentur; conjunctis Syriae etiam plerisque auxiliaribus: 
quem ubi comperit Aristobulus ad urbem Scythopolim atque inde Coreas appropinquare, 
unde erat Judaeae exordium possessionis, confugit in Alexandrium castrum 
munitum admodum, et in monte altissimo situm. Quo cognito, jubet eum Pompeius 
descendere: at
-----------------------------------------------------------
ille tamquam herili praecepto obedire indecorum existimans, periculum potius 
subeundum, quam obtemperandum imperio animi immodicus arbitrabatur. Sed 
referta populis Romana castra desuper spectans, simul a suis monitus, non 
lacessendos, quorum in nomen ac potestatem totus prope orbis terrarum concesserat, 
descendit, pluribusque usus quibus regnum sibi jure delatum astruere contenderat, 
vel generis debitum necessitudine, vel exercitus judicio, qui secutus sit 
validiorem, deseruerit ignavum: vel eventu praelii, vel pacti conventione 
ad munitionem revertitur. Rursus cum Hyrcanus consulem adiisset, vocatus 
ad judicium Aristobulus, se se repraesentavit. Sed cum adhuc comperendinari 
cognitionem videret, in castellum regressus est. Medius
-----------------------------------------------------------
enim inter spem et timorem putabat, quod imperiis ejus obediendo ad sui 
gratiam Pompeium inflecteret. Sed ne vi adigeretur iterum imperio cedere, 
in Alexandriam sese recipiebat. Nec praeteriit Magnum regis versutia: jubet 
eum discedere munitionibus: idque facturum, datis in singulos custodes 
munitionum litteris, sese astringeret. Jussis quidem paruit, quae non audebat 
refellere: protinus tamen Hierosolymitanis moenibus sese abdidit, et bellum 
adversum Romanos parare coepit. Pompeius quoque fugientem insequi, urgere 
clausum, neque parandis belli usibus tempus ullum dare. Direxit Magni intentionem 
de Mithridate nuntius, quod morte bellum finiisset. Urbs Hierico in finitimis 
suis Pompeium tenebat, cum rei memoratae indicia venirent: locus
-----------------------------------------------------------
prope urbem, in quo balsamum gignitur, virgultisque innascitur, quae lapidibus 
incidunt pueri agricolarum, perque eas incisiones distillat humor lacrymis 
pulchre rorantibus. Inde vir militiae vetus compositis ordinibus, ad vesperum 
castra movit, et primo diluculo Hierosolymitanis moenibus astitit, atque 
improvisus armatas acies infundit.



          CAPUT XVI.
Obstupefactus Aristobulus dispositionis specie, virorum robore, militum 
alacritate, sponte occurrit, veniam precatur, pecuniam, urbem, seque offerens. 
Verbisque in mollibus suppliciter inflexis mitigaverat indignationem Consulis: 
sed irrita precatione, quia effectus deerat promissionis, non solum negatis 
pecuniis, sed etiam urbe excluso Gabinio qui oblatam
-----------------------------------------------------------
petitum venerat, bellum incubuit. Namque Magnus adhibitis custodibus Aristobulo, 
urbis moenia speculari coepit, atque explorare diligentius, quibus in locis 
tentaret irruptionem. Sed cum et valida murorum circumspectaret, quod expugnari 
nequirent, et templum in urbe haud inferioribus circumdatum munitionibus, 
et ut geminum esset ingressus periculum et a defensoribus templi, et ab 
his qui murorum propugnacula tuerentur,. haesit animo dubius, sententiaeque 
incertus per aliquantulum temporis,
-----------------------------------------------------------
cum subito intra urbem orta seditio volentibus Hyrcani sociis urbe recipere 
Pompeium, renitentibus Aristobuli propugnatoribus; illi portas aperire 
Magno, isti obserare, bellumque inferre, ne regem eriperent. Sed pluribus 
quos terror potentiae Romanae auxerat, cessere inferiores, atque in templum 
sese recepere, soluto ponte qui transitu pervio urbem ac templum medius 
conjunxerat. Receptus itaque in urbem est exercitus Romanus, et suis manibus 
Judaei aperuere portas, non multo post urbis ac templi expugnatoribus futuris. 
Completumque est illud Davidicum: Deus venerunt gentes in haereditatem 
tuam, polluerunt templum sanctum tuum. Sponte itaque tradidere regalia 
sua, cessere aulicis. Pisoni claro inter suos viro et militiae stipendiis 
exercitato,
-----------------------------------------------------------
id negotii commissum est, ut manu valida aulam regiam caeteraque urbis 
tuenda existimaret: quod ab eo sollicite curatum, quasi ad ea defendenda 
potius, quam occupanda Romanorum exercitum ductaverit. Ad templi autem 
irruptionem, quoniam pertinaciter resistebatur, Judaeos Magnus paravit 
socios videlicet Hyrcani, ut si fieri posset, aliena Romani mysteria non 
profanarent: simul ut suis manibus Judaei fossas replerent, impio ministerio 
et turpi obsequio servierunt manus eorum in cophino, mentes in sacrilegio: 
sed nihil proficiebat congestio, cum reniterentur e muris Aristobuli fautores, 
et desuper afferrent impedimentum: irritaque Pompeio fuissent exordia, 
nisi incurrentibus sacris religionis diebus, quibus ab omni vacare opere 
Judaeos vetus
-----------------------------------------------------------
observatio foret, imminere suos aggerendis terrarum tumulis imperavisset: 
sola enim conserendae manus usurpatione in consuetudinem versa, etiam sabbato, 
si tamen inferatur praelium, et salute extremum petatur periculum, decernendum 
sibi ferro Judaei existimant: reliqua certamina religioni ducunt. Jam vallum 
excreverat, jam machinae admotae, repugnabant regii murorum altitudine 
ferociores, nec intermixti praeliis propiore Magni accessu inclinabantur. 
Stupebat Pompeius acres virorum animos, muri decorem ac magnitudinem, et 
nusquam remissa officia sacerdotum in medio belli furore: tamquam profunda 
pax esset nihil deerat sacrificiorum solemnitati, imbellatorum inter jacula 
mortesque caesorum fundebatur sanguis hostiarum. Victima
-----------------------------------------------------------
altaribus imponebatur, ante aram positi feriebantur. Tertius jam mensis 
anceps adhuc certamen tenebat. Primus Silla ortus Cornelio, Faustus et 
duo centuriones, quorum uni nomen Furio, alteri erat Fabius, dejecta terra 
murorum, templum irrupere, singulis sequentibus sese catervis, et circumdantes 
undique templi interiora, quoscumque repererant, gladiis transverberabant, 
caedebantur fugientes, repugnantes alii obtruncabantur. Nullus parcendi 
modus, nec tamen ea saevitia bellantium, obsequia vatum
-----------------------------------------------------------
impedita. Nudatis gladiis imminebat hostis: illi tamen sine ulla perturbatione 
soliti vicem muneris exsequebantur. Nullum intermissum est officii genus. 
Quidquid ad purificationis solemnitatem, quidquid ad cultus sacri observantiam 
spectare poterat, impletum est. Tanta erat cura ministerii: atque utinam 
pro veritate devotionis et fidei fuisset! Majora quoque a suis orta pericula, 
quam sibi ab Haebraeis invicem inferebantur, atque intus pugna vehementior, 
et a seditiosis propius et anceps periculum: a fronte externus hostis, 
a tergo lateribusque domesticus.



          CAPUT XVII.
Itaque conclusi undique, alii se praecipitabant, alii patriae incendiis 
exurebantur. Sacerdotes tamen usque ad ultimum in suo munere perseverabant, 
hortantes se invicem, ne in posterioribus ponerent officium
-----------------------------------------------------------
religionis quam salutis praesidium: recte secum agi, si pietati impenderent, 
quod deberetur necessitati, pulcherrimumque, si in patriae sinu sepeliri 
liceret. Quid autem juvaret evadere, et superstitem vivere religioni? praeclarum 
potius opus muneri commori pio. Quod si quis periculi metu, deserat, sacrilegium 
est: si quis impleat, sacrificium et piae passionis victoria. Infulati 
itaque sacerdotes inter suas hostias immolabantur, et amicti sacerdotalibus 
stolis inter cadavera caesorum humi jacebant. Fusa illic Judaeorum duodecim 
millia, Romanorum pauci exstincti, plures vulnerati sunt. Nihil tamen gravius 
in illa miseria ingemuerunt Judaei, quam quod illa abscondita ante sanctificationum 
mysteria, retecta gentibus ac manifestata sunt. Denique Pompeius curarum
-----------------------------------------------------------
istiusmodi declinans superflua dum triumpho potius ambusta ambiret, sequentibus 
sese suorum plurimis vidit tabernaculum, secundum quod soli principi sacerdotum 
solemni accessu patebat, atque intus inspexit lucernam, et mensam, et thymiamata, 
et tabulas Testamenti, superque eas Cherubim, et multitudinem aromatum 
dispersam, et sacrae pecuniae talenta duo millia: in quibus cum plurimum 
auri esset, integer tamen ab omni cupiditate, vel ipsa, vel si qua sacrorum 
vasorum inventa sunt, intacta servari praecepit: et sequenti post excidium 
die Theocorus jussit mundari templi interiora, ac celebrari assueta sacrificia. 
Hyrcano quoque principatum sacerdotii dedit prompta ejus opera usus in 
obsidionis necessitate: nam etsi infidus suis, Romanis tamen
-----------------------------------------------------------
fidelis, ut sua patria expugnaretur. Sed puto neminem dici fidelem posse, 
qui suis fuerit invidus. Non perfunctorie itaque in ipso praelio juvit 
hostes suorum, vel quod extramurani populi multitudinem annitentem Aristobulo 
retraxit ab ejus societate: ad omnia tamen quibus vel praeveniendi Aristobuli, 
ducendique ejus auctoritate, vel conficiendo celeriter
-----------------------------------------------------------
bello Pompeius egregius imperator fuit. Praeclarum hoc addidit, ut in victoria 
modum teneret: denique benignitate sibi magis quam terrore, quos vicerat 
associavit, auctores tantummodo belli securi percussit. Tributum quoque 
victis imposuit, statuit ducem, Judaeae fines determinavit. Suis ergo finibus 
circumscripta Judaea est: reformavit etiam Gadaram quam Judaei everterant, 
rogatus a Demetrio qui patriae suae hujusmodi gratiam a patrono poposcerat: 
et in hac causa et in plurimis apud Magnum supra libertorum modum usque 
ad invidiam excellens; Aristobulum autem cum filiis et socero ejus captivos 
statuit secum Romam deducere: sed unus ex sobole regia in itinere elapsus 
custodibus, domum revertitur: ei nomen Alexander, aetas fratre provectior 
et sorores duae. Antigonus autem aevo junior cum feminei sexus germanitate 
ad urbem deducitur, Pompeiusque Ciliciam,
-----------------------------------------------------------
deinde Romam petiit.



          CAPUT XVIII.
At in Syria Scaurus qui ducis officio praeerat receptis urbibus, quas Judaei 
invaserant in mediterraneis, Scythopoli, Ippone, Pella, Samaria, Jamnia, 
Mirisa, Azoto, Arethusa: maritimis quoque, Gaza, Joppe, Dora et ea quae 
Stratonis turris olim vocabatur, postea autem Caesarea nuncupata sub imperio 
Herodis, qui et ornatum addidit et nomen mutavit, adversum Arabas bellum 
moliebatur, Judaeam inter Euphratem et Aegyptum: Syriam quoque suis reformatam 
finibus, judicio coercens praedandique cupidine; quod potius reor, quam 
proferendi imperii gratia: summam regni Arabiae Petram invadere volens, 
difficultate quidem locorum impeditus, irrumpere nequivit;
-----------------------------------------------------------
plura tamen vel propinqua urbi vel longe posita devastavit, quibus in locis 
exercitum ejus morantem fames incesserat; ac pene incidisset facinus miserabile, 
nisi per Antipatrum laborantibus Romanis Hyrcanus alimoniam ministrasset; 
idemque de consilio Scauri Aretam monuisset solvere bellum pecunia. Denique 
trecentis talentis Arabs hoste se exuit, Scaurum redemit: hoc regressionis 
ejus pretium fuit: quae res Hyrcano fidem cum Romanis firmavit, societatem 
et profunda pace securitatem fovebat; quod in locis hostilibus exercitui 
Romano, opera ejus ex indigentia gravi, frumenti satietas facta, auxiliumque 
praesto fuit.



          CAPUT XIX.
Sed ubi Alexander e vinculis Magni elapsus, primum
-----------------------------------------------------------
occulte, et per aliquantum tempus manum sibi idoneam congregans, deinde 
palam percursare coepit Judaeam: exagitari Hyrcanus, et rebus suis diffidere: 
Romanos cura urgere, ne bellum glisceret: quin etiam murum praeparare Hierosolymis 
constituerat quem Magnus destruxerat; ac prope aggressus fuerat opus, nisi 
Gabinius qui Scauro successit, curatis
-----------------------------------------------------------
strenue caeteris quibus terrorem sui nominis sparserat, occurendum Alexandri 
tentamentis aestimavisset. Nec Alexander refugiendum arbitratus, sed decernere 
praelio ausus cum decem millibus peditum, mille et quingentis equitibus 
etiam castella reparavit, Alexandrium, Hyrcanium, Macheruntam receptaculo 
sibi (si res poposcisset) futura, vel hostibus impedimento, quoniam et 
Arabia non satis fida Romanis proxima erat. Gabinius, quo citius occurreret, 
M. Antonium cum parte exercitus praemisit, ut iter hostium impediretur, 
donec ipse cum toto agmine adventaret. Antipater cum electis adveniens, 
et Malichus et Pitholaus diversis Judaeorum subnixi catervis, cum Antonio 
vires junxere, quos ubi confertos Alexander vidit (nam jam et Gabinius 
aderat) flexit
-----------------------------------------------------------
consilium, ut retrorsum cederet. Sed cum jam non longe essent ab Hierosolymis, 
coactus manum conserere, victus aufugit, necatis ferme tribus millibus 
suorum, caeteris captis aut dilapsis; vix Alexandro pauci superfuere, potius 
ad fugae societatem, quam ad rebellandi audaciam. Denique pacem a Gabinio 
petens, etiam castella, ne quid suspectum haberent, Romanis tradidit. Eo 
bello egregie Antonii virtus emicuit, quamvis praeclarum ubique documentum 
suae dederit fortitudinis. Gabinius in quinque conventus Judaeam divisit, 
ut potestatem minueret, ex qua oriebatur potior rerum insolentia. Hyrcano 
pro mansuetudine ingenii ejus sacerdotii honor mansit: totius autem regionis 
ejus conventus non uni, sed in commune Hierosolymitanis a Gabinio
-----------------------------------------------------------
cura impertita: itemque caeteri conventus simili modo attributi, per Gadaram 
et Amathuntem et Hierico, Sefforitanosque, urbes scilicet potiores divisi 
quo et singulorum potentiae nihil relinqueretur, et functio regionum non 
vacillaret, quae publicam exspectaret sollicitudinem. Quod et a Romanis 
ad revelandum rebellionis metum, et Judaeis ad deponendam invidiam cum 
gratia susceptum: quoniam non sub rege, sed sub optimatibus degeret Hebraeorum 
genus, ad reipublicae Romanae similitudinem; in qua non unus imperitaret, 
sed per vices optimi quique quibus sortito magistratus cesserat, administrabant: 
regni quidem exsortes, sed regum arbitri, consultum provide adversum inquietudinem 
gentis aestimabatur.



          CAPUT XX.


-----------------------------------------------------------

Sed Aristobuli fuga reditusque in Judaeam plerisque plurimum turbarum excitaverat, 
refluentibus ad eum quos veteris amicitiae gratia sollicitaverat aut res 
ultimae, quibus remedium ex discordia publica quaerebatur: ima summis miscere 
cupientibus, atque aliae spes lapsae forent. Regressus igitur Aristobulus 
munitiones aedificare, Alexandriam reparare coeperat: quo comperto, Gabinius 
Sisinnio et Antonio, Servilioque cum parte exercitus directis, coeptum 
opus impedivit: desertis enim munitionibus Aristobulus se bello paravit, 
et quia majore numero quam usu agmen trahebat, deoneravit armis populi 
multitudinem, et sola octo millia armatorum coegit, adjuncto
-----------------------------------------------------------
quoque Pitholao, qui voluntarius ex Hierosolymis cum viris mille advenerat: 
deinde orto praelio (imminebant Romani ejus cervicibus), aliquamdiu quidem 
strenue pugnatum, tamen praevaluit virtus Romana, caesa Judaeorum quinque 
millia. Aristobulus cum mille viris irrupit aciem, et in castelli Macheruntis 
munimenta sese recepit: duo millia alio dilapsa, adorsi tamen castellani 
Romani, per biduum ferme dilati: quoniam de ultimo periculo Aristobulus 
totis viribus decernebat. Sed nequaquam diutius sustinere potuit: captus 
cum filio Antigono, quem pariter fugiens de vinculis secum abduxerat, ad 
Gabinium missi, et ab eo Romam directi sunt. Senatus Aristobulo in custodiam 
detruso, filios ejus ad Bithyniam dimisit, quod Gabinium ferunt epistolis 
insinuasse:
-----------------------------------------------------------
id Aristobuli conjugi promissum, remunerandae sedulitatis ejus gratia, 
ob traditas sibi munitiones.



          CAPUT XXI.
His ita in Judaea gestis, Gabinius audendum aliquid ratus, in Parthos expeditionem 
paravit: sed suspecta partium Ptolemaei regis revocaverunt profectum. Nam 
ab Euphrate in Aegyptum Gabinius iter convertit, usus necessariis ad omnia 
ministeriis Antipatri et Hyrcani (sed Hyrcani per Antipatrum), qui pecunia, 
frumento, armis, auxiliis quoque exercitum juvaret, ac maxime congressiones 
circa Pelusium, nisi gnaris locorum et totius belli generis Judaeis omnia 
procurantibus, Gabinium facile deterruissent. Sed rursus morante exercitu, 
Alexander Aristobuli filius in
-----------------------------------------------------------
Syriam sese alteram, velut in vacuam provinciam immergere moliebatur, nisi 
rumoribus excitus Gabinius reditum maturavisset, praemissoque Antipatro, 
revocasset plurimos Judaeorum ab Alexandri societate: quorum multitudine 
fretus, parabat omnes quos in regione offenderat, Romanos exsilio dare: 
denique dilapsis licet Judaeorum plerisque per Antipatri conventionem, 
audaciam tamen non deposuerat, praeliumque adorsus in tringinta millibus 
virorum, verum circa Itabirium montem, fusis decem millibus, aufugit; reliquorum 
dispersione bellum confectum. Gabinius compositis ad arbitrium Antipatri 
reipublicae Hierosolymitanae negotiis, inde profectus, Nabathaeos praelio 
subegit: Mithridatemque et Tigranem fugientes de Perside occulte dimisit: 
palam tamea
-----------------------------------------------------------
militibus intimavit, fuga lapsos. Successit Gabinio Crassus, et profecturus 
ad Parthicum bellum, omne quod erat Hierosolymis aurum in templo, abstulit: 
et praeterea duo millia talenta detrahi jussit, quae Pompeius intacta reliquerat: 
nec longum laetatus: ubi transmisit Euphratem, exercitum amisit, et ipse 
exstinctus est. Eo successu Parthi laetiores, transeundum in Syriam crediderunt, 
quos strenue insidiis excepit Cassius, et commissae sibi provinciae finibus 
repulit, non sine gravi detrimento hostium: cum effuse venientes, quod 
neminem sibi obsistere ausurum arbitrarentur, locis praeventos angustioribus 
occupavisset. Denique, fusis suorum pluribus, bellum deseruere. Cassius 
repulso hoste securus provinciae
-----------------------------------------------------------
in Judaeam irruit, et Tarichaeis deletis, triginta millia Judaeorum in 
servitutem vendidit. Pitholaum quoque suspectum doli, quo partes Aristobuli 
fulciret, jugulari jussit. Neque expers consilii ejus Antipater fuit, ut 
aemulum potentiae quam maxime excluderet.



          CAPUT XXII.
Is Antipater cognovit uxorem cui nomen Cypris, splendidissimo inter Arabiae 
feminas loco ortam, atque ex ea suscepit liberos quatuor sexus virilis 
et unam feminam. Viris hujusmodi vocabula: primus Phaselus, sequens Herodes 
vocatus, tertius Josippus, quartus Pheroras, et Salome filia. Eaque causa 
vir egregie factus ad emerendam muneribus atque amicitia societatem potentium, 
gratiam prae caeteris sibi
-----------------------------------------------------------
regis Arabum conciliaverat, quia de locis Arabiae uxoris acceptae praetendebat 
necessitudinem. Denique adversus Aristobulum decernere praelio parans, 
filios suos praedicto Arabum regi quasi mutuae charitatis pignora direxit. 
Quos ille quasi depositum inviolabile susceptos, eo cultu quo liberos domi 
habuit, et postea repetitos patri reddidit. Sed cum Aristobulus bello superatus, 
in vinculis haberetur; Alexander filius ejus cum secundum conventiones 
pacis, quibus eum Cassius ad Euphratem rediturus devinxerat, praelio vacaret; 
cum confinia Persidis haud ullo suspecta Parthorum transitu infestarentur, 
et blandae tranquillitatis species in Orientis partibus humanas levaret 
sollicitudines; Caesar transalpinis regionibus Galliarum, Italiae sese 
infundens, Pompeium Senatumque ultra
-----------------------------------------------------------
Ionium mare expulit. Italia exclusus, Aemathiam Magnus petit, eoque diversis 
ex locis Romana jussit agmina sequi, quod ibi bellum pararet. Quibus intentus 
gerendis Aristobulus quem Romae vinctum reliquerat, eum Caesar qui inter 
urbem Romam atque Pompeium medius erat, quoniam de Flaminia in Appiam compendiariis 
tramitibus Magnum sequebatur, ut vel ipsum exciperet, vel interciperet 
ejus exercitum, vinculis levatum, tributis etiam militaribus numeris in 
Syriam direxit, ut Judaeam sibi adjungeret, Pompeiumque a tergo urgeret. 
Sed in exordio tentamentorum, ubi ad locum pervenit, veneno interemptus, 
imperfectum negotium reliquit. Opinio mortis ejus Pompeii fautoribus ascribebatur: 
ita lusae sunt dispositiones Caesaris, et destitutae Aristobuli
-----------------------------------------------------------
cupiditates, nova quadam mutationum varietate; ut tutior fuerit exsul inter 
hostes et in vinculis captivus, quam inter suos civis, dominus in cubiculo, 
rex in convivio. Quo comperto, Pompeius, quod Aristobulus in Judaea recidiva 
sibi bella reparare tentaverat, etiam filium ejus Alexandrum jugulari jussit, 
suspectum nimis ob partes Caesarianas. Scipio Cnei mandatis obediens pro 
tribunali statuit reum, ut species judicii praetenderetur, accusatoribus 
quoque adhibitis, atque in eum, qui Romanam
-----------------------------------------------------------
rempublicam armis inquietasset, sententia prolata uti pro juris potius 
auctoritate quam pro exsecutione praecepti, more quo duces hostium convicti 
rebellionis, securi percussus existimaretur.



          CAPUT XXIII.
Cognita utriusque nece, Ptolemaeus qui susceperat Aristobuli germanos et 
uxorem Alexandri, Philippionem filium suum in urbem Ascalonem direxit, 
memoratos fratres accersiturum: ille adveniens suscepit Antigonum atque 
ejus sorores, ut ad patrem deduceret: usu et consuetudine amoris igniculus 
obrepsit adolescenti, ignoscendo profecto, si scirent tyranni ignoscere; 
atque alteram de sororibus accepit sibi in conjugii societatem. Non tulit 
hoc Ptolemaeus pater, sed occiso filio, nurum propalam
-----------------------------------------------------------
sibi junxit: morum egregius censor, qui inexoratam in filio damnaret conjunctionem 
ut ipse se parricidio et incesto contaminaret. Pompeio interfecto, qui 
dum arma Caesaris fugit, spadoni Aegyptio caput suum amputandum praebuit, 
conversa res: praebuit tamen ea patientia caput, qua tantorum populorum 
aliquoties victorem decebat, ut in illa victi sorte exsulisque conditione 
conspiciens rerum humanarum ludibrium et varietatem, gladio cervicem offert, 
ab eo cui regnum dederat, pro gratia mortem recepturus. Post cujus necem 
mutatio facta, plerisque ex familiaribus Magni amicitiam Caesaris expetentibus, 
praecipueque Antipatro incredibilem in modum praedito, ad omnes, quorum 
affectaret
-----------------------------------------------------------
amicitiam. Omnibus enim necessariae opes, et maxime in praeliorum apparatibus, 
ubi ex inimicis atque adversariis saepenumero chariores efficiuntur. Etenim 
quia Ptolemaeus Aegypti rex fidem laeserat, ab ipso Caesare bellis gravissimis 
premebatur.



          CAPUT XXIV.
Pergamenus Mithridates cum omni manu quam secum deduxerat, Pelusiacis repulsus 
obstaculis, in urbe Ascalone resederat. Desperatoque transitu, et conatu 
irrito, nec jam se committere bello audebat, locis iniquioribus et impar 
viribus. Cui Antipater Arabas primum in auxilium adscivit, deinde tria 
millia Judaeorum valida manu et munita armis secum perduxit. Commovit etiam 
Syriae potentes in adjumentum ipsius, et Ptolemaeum qui habitabat in
-----------------------------------------------------------
Libano, et Jamblichum, et Ptolemaeum alterum. Quorum freti societate, etiam 
alii populi ad bellum accensi sunt. Quibus adjunctis viribus fretus Mithridates, 
Pelusium accessit, et cum transitu prohiberetur, obsidionem adortus est. 
Quo loci Antipater praeclarum militiae documentum dedit: siquidem resistentibus 
oppidanis, cum summa vi belli utrimque decerneretur, primus cum suis dirupta 
murorum parte in qua ipse praeliabatur, urbem irrupit, eamque cepit. Nec 
tamen hic finis laboris adjumentique;
-----------------------------------------------------------
sed etiam, cum introrsum exercitus pergeret, et circa eam quae appellatur 
Oniae regio, Judaei-Aegyptii vellent resistere quo intercluderent iter, 
rursus Antipater, non solum removit praelium, sed etiam ad exercitum juvandum, 
quae necessaria forent usui humanitatis, ab ipsis qui arma contra paraverant, 
ministrari effecit. Unde Memphitae quoque animos a praelio revocaverunt, 
et se Mithridatis societati volentes dedidere. Qui praetergressus suspectiora, 
cum reliquis Aegyptiis conserendum ratus, liberioribus quidem locis, sed 
validioribus viris, regionis ipsius cujus incolatus Judaeorum exercitus 
appellabatur, strenue decertavit; adeo ut praerupto sese periculo daret, 
ac pene exstinctus foret, nisi Antipater videns totum in quo Mithridates 
erat, dextrum
-----------------------------------------------------------
cornu a cohorte urgeri, ex alia quoque parte includi flumine, nec ullum 
effugium viris, irruisset a cornu sinistro super eos qui Mithridatem cedentem 
persequebantur; quos eo usque insectatus est, donec omnis hostium populus 
exstingueretur. Eo praelio octoginta solos Antipater viros de suis amisit, 
super octingentos Mithridates, ita ut ipse praeter spem evaserit: atque 
haec uno momento clades secuta. Antipater multis vulneribus corpore exceptis, 
egregium virtutis suae testimonium apud Caesarem invenit: Mithridate praesertim 
non solum suae absolutionis interprete, sed etiam fortitudinis praedicatore: 
quibus rebus egregie Caesar delectatus, in honorem Antipatrum, ut oportebat, 
inter amicos recepit. Deinde, ubi ea quae Aegypto forent
-----------------------------------------------------------
constituenda disposuit, atque in Syriam processit, Romanae eum reipublicae 
honoribus affecit: talentum quoque contulit, caeteraque ut probato sibi 
viro gratiae suae pignora impertivit. Hyrcano etiam summum sacerdotium 
de sententia Antipatri volens firmavit.



          CAPUT XXV.
Antigonus quoque in Syria Caesari occurrit, et quem vel patris deflere 
aerumnam convenerat, veneno per amicos Pompeii interfecti, vel supplicium 
germani quem Scipio summa crudelitate, tanquam reum securi percusserat, 
invidiae magis quam doloris partes exsequebatur, ut Hyrcanum et Antipatrum 
incubare alienis, quae sibi et fratribus suis per scelus erepta forent, 
questu gravissimo coacerbaret
-----------------------------------------------------------
extorrem se factum habitationis paternae: terram in qua sit natus, negari 
sibi: tamen suas injurias tolerabiliores videri; multo acerbiores illas 
quibus tota gens populi Judaeorum ab Hyrcano et Antipatro afficeretur. 
Eosque de bene gestis in Aegypto rebus vindicare gratiam, cum illud Mithridatis 
juvandi munus, non ex insita in Caesarem benevolentia, sedulitas ulla detulerit, 
sed ex Pompeianae conscientia societatis formido extorserit, ut esset offensionis 
obtentus. Adversus ea Antipater, non verborum referens vicem, sed rerum 
assertionem, scidit vestem: et nudus vestimentorum, plenus vulnerum, diloricato 
amictu, offerens oculis circumstantium spectatae indicia virtutis: En, 
inquit, malevolentiae
-----------------------------------------------------------
meae in Caesarem testimonia: defendant reum, quae tamquam animi lumina 
micant. Has ego cicatrices tibi, Caesar, voluntatis internae obsides tribuo. 
Haec ego fidei meae depono pignora, et inscriptos cordi apices gero. Si 
civibus non creditur, hostes interrogentur, pro quo vulnera illa susceperim. 
Quid in me aliud, nisi fidem quam tibi deferrem, persequebantur? At objectat 
mihi Pompeii gratiam: fateor, Caesar, me non hominum, sed nomini Romano 
amicum fuisse, idque studuisse egregie, ut vestrae reipublicae mea officia 
impenderentur. Militavi itaque non uni, sed omnibus: fuerit mihi charus 
Pompeius, sed ante mihi ille coepit amicus esse, quam Caesari esset inimicus. 
Tuus ille gener erat, et tu socer illius. Cum esset in partibus Judaeae,
-----------------------------------------------------------
juvi, ut imperatorem Romanum; non tamen ea pro illo quae pro te, excepi 
vulnera. Tibi impendi vades mortis, et ictus telorum excepi hostilium. 
Quid mirum autem, si captivus vulnerum decus nescit? et fugitivus quid 
sit fides, ignorat? Quid autem perpetuus hostis objiciat mihi, nisi vestram 
amicitiam? Mirum sane videtur, quod accusatum quemquam Romanos adeat Antigonus, 
quos bello soleat incessere, atque apud eos exutum se imperio queratur, 
cujus usum ac negotium, non ad sui potentiam, nec ad insigne domesticum, 
sed ad lacessenda arma Romana, et ulciscenda patris germanique exitia desideraverit. 
Ingratus salutis tribunal Romanum non timeat, sed etiam audeat ultro incessere, 
cum sciat istic rebellionis suae consortem poenas luisse. Ubi
-----------------------------------------------------------
Antipater finem dicendi fecit, Caesar pronuntiat dignum magis sacerdotio 
Hyrcanum videri: Antipatro autem detulit potestatis electionem. Tum ille 
eumdem arbitrum honoris et moderatorem expetens, atque in eo qui honorem 
daret, ponens mensuram honoris, astute satis et verecunde decus tulit et 
incrementum potentiae. Totius enim Judaeae procurator factus est Antipater: 
sane poposcit, ut muros Judaeae qui bello diruti fuerant, aedificaret. 
Tantumque negotium datae fidei securus, et postulavit et impetravit. Eaque, 
ut moris erat Romanis imperatoribus, arbitrio Caesaris in Capitolio scripta 
sunt, quae insignia honoris Antipatro conferenda Caesar aestimavisset, 
ut suae justitiae, et meritorum viri, posteritatis quoque cognitioni indicia 
exstarent. Prosecutus
-----------------------------------------------------------
autem Caesarem Antipater ex Syria, in Judaeam flexit iter. Et primo, quem 
Pompeius destruxerat murum, in veterem statum reformavit. Deinde tumultus 
repressit, conveniens singulos affectu parentis, nunc mollioribus monitis, 
nunc minis; ut quae pacis essent potius quam belli, sequenda arbitrarentur, 
neve exasperarent animum regis. Qui si inoffensus maneret, civem praestaret: 
si commoveretur, tyrannum exhiberet; et si mitis esset natura Hyrcanus, 
caverent tamen ne eum contumelia exacerbarent: sibi quoque studium esse, 
ut in medium consuleret, pro sollicitudine pia non pro potestate. Sed si 
navare aliqua tentarent, vindicandi animum sibi non defuturum, Romanorumque
-----------------------------------------------------------
amicitiam potius, quam dominationem experirentur. Cui enim dubium foret 
ex amicis in arma erupturos, si eum cui regnum ipsi firmaverant, cognovissent 
regno exutum? Simul quia lenitudine ingenii tardiorem Hyrcanum noverat 
ad exsequendas publicorum munerum necessitates, filiis suis dividendam 
tuendae regionis curam putavit, quod ille impar tantae moli imperioque 
esset. Phaselum itaque seniorem ex liberis praesulem Hierosolymis et ducem 
militiae constituit. Herodem quoque minorem natu atque admodum adolescentem 
pari honore Galilaeae praefecit. Qui ubi potestatem adeptus est, natura 
acrior ad obeunda negotia, statim ingenio suo materiam invenit.



          CAPUT XXVI.

-----------------------------------------------------------
Laborabat enim Syria Ezechiae latronis incursionibus. Quibus ille praedatoriae 
manui princeps totam infestabat provinciam, atque omnibus locis infensus 
erat. Quem correptum jugulari jussit, multosque praedonum interemit: quod 
ei magnam virtutis gloriam peperit, ut haberet apud Syros gratiam. Unde 
in urbibus ac vicis canentium vocibus celebrabatur, quasi pacem et quietem 
publicam multa post tempora reformavisset. Excitabat hic sermo secundo 
plebis rumore aemulationem piam laudis fraternae, ut Phaselus juniorem 
natu, quem adaequaret mentis benignitate, allectis in primorum locum benevolentia 
praestantioribus, qui severa temperarent gratia. Unde et maximus honor 
Antipatro, quasi parenti publico, deferebatur: ipse tamen nihil de benevolentia
-----------------------------------------------------------
ac fide mutavit, qua observare Hyrcanum solitus erat. Sed difficile est 
in prosperis invidia carere. Denique primum tacitus Hyrcanus ad juvenum 
laudes vellicabatur; vehementius tamen eum, quae praeclare gesta in Herodis 
operibus ferebantur, exasperabant, quem ultra leges Judaeorum et privati 
modum progressum videbat, ut omnem sibi cum fratre ac patre vindicaret 
potentiam, regemque exuerent omni honore, cui nihil praeter nomen resedisset, 
quod vacuum potestatis inanem speciem praeferret. Denique inconsulto eo 
plurimos neci datos sine mandatis regalibus interfectos, quos lex patrum 
perire non sineret; unde oportere Herodem in causam vocari plerique aiebant, 
ut rationem daret, qua gratia violaverit legem, quae inauditos vetaret 
exitio
-----------------------------------------------------------
dari: debere assurgere Hyrcanum, vel hinc experiri, utrum regem an privatum 
sese Herodes gerat. Qui vocatus in judicium nisi adesset, manifestum fore, 
quo tanta ejus insolentia aspiravisset. His atque hujusmodi regiorum satellitum 
sermonibus Hyrcanus per invidiam paulatim accendebatur, qui propriorem 
ignaviae pudorem increpitabant, quod regalium negotiorum jure decesserit, 
transfusa in Antipatrum et filios ejus potestate, quos dominos constituerit 
licentia sibi regnandi imminuta. Quibus excitus, statuit Herodem judicio 
suo non defore purgaturum, quae adversum leges usurpata objectarentur. 
Herodes tametsi in judicium se vocatum indignaretur, tamen vel patris monitis, 
vel consilio
-----------------------------------------------------------
placidiore adventabat, praeoccupatis Galilaeae munitionibus: sed tamen 
neque invidioso agmine, ut bellum minari videretur, nec iterum in tuto 
praesidio, ut salutem proderet: fultus quoque Sexti Caesaris erat aspirante 
sibi gratia; qui metuens ne quid juveni insidiarum irrogaretur, praescripserat 
Hyrcano mandatis severioribus, ut a judicii gravioris periculo temperandum 
putaret. Unde magis absolutionem judicii Sexto detulit quam voluntati; 
quamvis Hyrcanus, etsi insimulantibus cesserat, ut eum in causam vocaret, 
volens tum absolverit, quoniam servare hero quam persequi malebat. Sed 
ille juvenili calore injuriam dolens, absolutionis ingratus, perrexit ad 
Sextum proposito studio, ut si iterum vocaretur, non obediret, deditque 
obtrectantibus insimulandi
-----------------------------------------------------------
locum: quamvis Hyrcanus non assurgeret ad ultionem, cum videret superiorem: 
recordatione tamen injuriae (quae tractando alitur) excitus Herodes, congregato 
exercitu pergebat Hierosolymam, ut solveret omnem Hyrcani potestatem, ac 
pene effecerat, nisi a fratre infractus et patre, impetus ejus consenuisset, 
rogantibus, ut insurrexisse satis putaret, et minitatione vindictae modum 
poneret; abstineret tamen ab imperatoris exitio, sub quo non mediocrem 
assecutus foret gratiam, ut tantam potestatem adipiscerentur: laesum quidem 
videri, quod in judicium vocatus sit; sed rursus affectum gratia, quod 
absolutus: durum nimis, si injuriam prosequatur, et pro salute ingratus 
sit: dubium deinde ancipitemque bellorum eventum: gravem quoque invidiae
-----------------------------------------------------------
sarcinam, cum imperatori suo arma inferat, et ei qui paterno affectu eum 
foverit, saepius juverit, numquam laeserit, nisi cum malis consiliariis 
usus, umbram ei excitaverit iniquitatis, qua se lusum arbitraretur.



          CAPUT XXVII.
His et talibus fregere juvenilem impetum, bellumque intestinum a Judaea 
remotum, sed Romanorum interventione transfusum atque in eos versum. Siquidem 
a Caecilio Basso Sextus Caesar dolo interemptus est: et postea Julius Caesar 
triennio et septem mensibus potestate functus perpetua, quia privati habitum 
supergressus fuerat, in senatu graves poenas dedit, Cassio Brutoque auctoribus. 
Unde congregatis urbibus, cum ultum iri filius Julius
-----------------------------------------------------------
adoptivus patris exitium, adjuncto sibi Antonio destinavisset, quia maximam 
belli partem, missis auxiliis, Herodes juvisse aestimaretur, totius Syriae 
eidem regendae commissa est sollicitudo. Quae res Antipatro causa lethalis 
exitii fuit.



          CAPUT XXVIII.
Timens enim Malachus Antipatri potentiam quae virtute Herodis cumulabatur, 
corrupto uno de regalibus ministris, Antipatro venenum paravit. Quo potato, 
post convivium statim moritur Antipater, impigro in caeteris ingenio, et 
maxime quaerendo stabiliendoque Hyrcani imperio vir strenuus. Tulit graviter 
Herodes obitum patris, commotoque exercitu, ultorem pollicebatur; sed fraterno 
consilio
-----------------------------------------------------------
revocatus, ne bello intestino Judaea inter Herodem et Malachum vexaretur, 
parato ad repugnandum et maxime dissimulante Malacho, quod necis Antipatri 
conscius foret; in aliud genus ultionis facile traductus est, ut satisfactione 
accepta quod nulla fraude Malachi Antipater obiisset, Hyrcanum ac Malachum 
Herodes ad coenam vocaret, et de sententia Cassii, qui etiam suis id negotii 
mandaverat ad obeundam ultionem directis: parati centuriones praepositique 
Romani exercitus, venientibus Hyrcano simul ac Malacho occurrere in littore, 
atque evaginatis gladiis utrumque eorum circumstetere. Solum tamen Malachum 
multis vulneribus confossum ac laniatum supremo exitio trucidaverunt. Consternatus 
eo terrore Hyrcanus, sensum amisit, atque omni solutus vigore
-----------------------------------------------------------
mentis et corporis corruit. Paulisper tamen ubi sese recepit, interrogato 
Herode, quis praecepisset Malachum occidi, ubi cognovit ex praepositis, 
Cassii Romani imperatoris jussu necatum, illico respondit: Cassius ergo 
et mihi, et patriae meae saluti fuit, qui utriusque insidiatorem peremit. 
Sed hoc sive prae metu dixerit, sive ita senserit Hyrcanus, haud liquido 
patet, neque nostro definiri potest judicio. Insurrexerat Elichus, qui 
fraterna necessitudine Malachi mortem cuperet ulcisci: sed quia Herodem 
lacessere non audebat, fratrem ipsius Phaselum lacessendum arbitrabatur. 
Quo cognito, Herodes movere se cupiens, retentus est corporis infirmitate. 
Elichus interea munitiones quasdam et praecipue Massadam impositis praesidiis 
occupaverat. Sed ubi
-----------------------------------------------------------
Herodi refusus salutis vigor est, recepta omnia, ipsumque Elichum munitione 
Massadae Herodes obsecrantem dimisit. Interpellaverat ejus potentiam Antigonus 
Aristobuli, adminiculante sibi Ptolemaeo socero, quos Herodes praelio fudit, 
et ejecto Antigono, Hierosolymam victor revertitur. Magna gratia etiam 
recentis triumphi, et praecipue novae conjunctionis. Nam primo Dosis ei 
conjux adhaeserat, ex qua Antipatrum suscepit filium; postea Mariamnem 
Alexandro Aristobuli filio genitam, secundis sibi nuptiis copulaverat, 
Hyrcano proximam, atque ob ea regali praeditam nobilitate. Nec tamen invidiam 
evasit, quod regnum praereptum ire Hyrcano affectaverat. Nam ubi bello 
Macedonico Caesar atque Antonius Cassium Brutumque oppressere, victoresque
-----------------------------------------------------------
alter in Italiam regredi maturavit, alter in Syriam properandum credidit; 
legationibus plurimis affluentibus convenere ad Antonium Judaeorum quique 
potiores, atque in Bithyniam processere, accusantes Herodem fratremque 
ejus Phaselum, eo quod ipsi violenter invasere rerum omnium potestatem, 
nomen solum Hyrcano ad speciem honoris dereliquissent. Sed praesentia Herodis 
praevaluit et gratia, qui non mediocri pecunia, sed et muneribus opimis 
Antonii animum sibi devinxerat. Unde ne sermone quidem ullo perstrictus 
ab Antonio, evacuavit invidiam adversum se directae legationis. Iterum 
centum fere viri Judaeorum Antiochiam ad usque, non minore
-----------------------------------------------------------
spiritu accusatum profecti, apud Daphnem offendere Antonium, jam totum 
Cleopatrae amoribus deditum, atque ejus libidini deservientem, ibique arguere 
coeperunt intolerabilem fratrum potestatem. Messala contra refellebat assistentem 
Hyrcano et insolentiam gentis redarguebat, quae factione paucorum excitata 
suos detrectaret, alienos quaereret, Hyrcanique injuriam praetexeret; cum 
Hyrcanus, quod civibus esset accommodum, praeoptavisset. Cognitis itaque 
allegationibus partium, interrogavit Hyrcanum Antonius, quos aptiores esse 
arbitraretur. Cujus affectu secundum Herodem ac fratrem ejus conveniente, 
cum voluntati suae responsa congruerent, delectatus admodum, quod erat 
fratribus paternae hospitalitatis copulatus necessitudine, quando
-----------------------------------------------------------
eum cum Gabinio advenientem in Judaeam gratissime satis Antipater hospitio 
recepit, multisque percoluit officiis; Herodem et Phaselum tetrarchas ordinavit, 
totiusque Judaeae procurationem agere praecepit. Hinc quoque multiplicatus 
est numerus conquerentium: nam etsi alios legatorum custodia receperat, 
alios affecerat contumelia; illi tamen postea legati ad Antonium in urbe 
Tyro degentem, facta Hierosolymis seditione pergere praecepit, voluntati 
civium non defuerunt. Et quamvis graviter esset in reclamantes vindicatum, 
rursus tamen perstrepere ausi sunt: missus ab Antonio Tyriorum praeses, 
qui corriperet insolentiae reos, cum tam ipse quam etiam Herodes atque 
Hyrcanus quaererent, ne ibi gravissima supplicia, patriaeque perturbationes
-----------------------------------------------------------
et causas bellorum gigneret. Ubi nihil profectum, sed irrationabili contentione 
misceri omnia coepere, direxit Antonius armatos: a quibus alii caesi, alii 
graviter saucii; ab Hyrcano tamen ut sepulturae mortui, aut medicinae, 
qui potuerant evadere, gratiam adepti, geminae humanitatis occasionem dedere, 
qua ejus in cives benevolentia manifestaretur. Caeteri quoque qui effugerant, 
ita urbem exagitando exasperaverant Antonium, ut etiam in eos quos vinctos 
tenebat, suprema supplicia mandarit.



          CAPUT XXIX.
Cesserat acerbitati insolentia, sed decursu fere biennii effuderat se Syriae 
Parthorum exercitus, Pacoro regis filio et Barzafarmane Persarum satrapa,
-----------------------------------------------------------
barbarum agmen ductantibus. Quibus stimulator accessit Lysanias Ptolemaei 
filius, defuncto patre, cui cognomentum Menneo fuit: exutus jam potestate 
per memoratum satrapam, sollicitavit Pacorum promissis mille argenti talentis, 
et quingentis mulieribus, ut Antigono regnum daret, Hyrcani solveret sacerdotium. 
Pacorus ministro regio partem equitatus dedit (quoniam ipse rebellionibus 
intra Syriam detinebatur), ut in Judaeam transiret, atque Antigono rem 
gereret et studium ejus juvaret: sed hoc quoque parum processerat, nisi 
confligentibus adversum se Judaeis, Herode ac Phaselo, et contra Antigono, 
ducibus de sententia Antigoni propositum
-----------------------------------------------------------
foret, ut Pacorum conciliatorem pacis reciperent. Quod Phaselus ingenii 
facilitate, obnitente Herode, probatum in tempore, mox sibi perniciosum 
expertus, cognovit natura barbaros esse infideles: nam missus ad Barzafarmanem, 
quasi pacis exsecutorem et cum Hyrcano profectus occurrit satrapae, astute 
satis velanti insidias specie benignitatis. Denique profecturis munera 
dabat, et quemadmodum circumvenirentur dispositionibus suis constituebat. 
Prosequebantur eos custodiae magis causa, quam socii periculorum. Deferebantur 
nuntii, quod mille talentis Parthus redemptus foret ad exitium memoratorum. 
Ofellius quoque fugam suadebat, quod a Saramalla Syrorum dirissimo factionem 
eis paratam cognoverat. Sed nec sic quidem
-----------------------------------------------------------
adductus est Phaselus, relicto Hyrcano, sibi consulere; verum adorsus est 
satrapam gravioribus contumeliis, quod pretio fidem proderet, plurisque 
pecuniam quam aequitatem duceret; amplius pro salute sese daret, quam Antigonus 
pro regno annumeraret. Sed Persa fidem quam prodiderat, perjurio conciliare 
sibi nixus et suspicionem omnem depellere, haud multo post dolum patravit. 
Nam eo profecto ad Pacorum, quibus id negotii dederant, Phaselum et Hyrcanum 
corripiunt exsecrationibus, quando aliud jam facere nequibant, ultum iri 
cupientes barbarorum perjuria et perfidiam proditionis. Nec minus Nini 
minister missus in Judaeam dolis praetenderat, ut caperet Herodem: sed 
illum jamdudum suspectantem insidias barbarorum gravis ad cavendum
-----------------------------------------------------------
cura exercebat, seque intra munitiones tenebat. Nec simulatis a Pacoro 
mandatis quibus de Phaselo ejusque insolentia fratrem conveniret, muros 
egredi et alloquiis hostium sese committendum putavit. Cognitoque fratrem 
et Hyrcanum teneri, nocte in Idumaeam suos praemisit, atque ipse cum servulis 
insequentes barbaros fudit. Multisque caesis, in Massadam sese properato 
gradu contulit: graviores tamen Parthis expertus Judaeos qui fugienti incubuerant, 
et suos quidem intra munitiones composuit, ultus sese de insequentibus. 
Ipse autem relictis praesidiis quae matri et fratribus junioribus praesidio 
forent, in Arabiam Petraeam contendit. Infudere se Persae Hierosolymis, 
irruentes in fugientium domos: versa omnia in rapinas, bellum, tumultus: 
eorum
-----------------------------------------------------------
injuria processit, ut regnum Antigono traderetur; Phaselus quoque et Hyrcanus 
in potestatem ejus ad subeunda quae libitum foret, consignarentur. Ille 
autem tenere sese diutius nequivit, sed continuo in Hyrcanum facto impetu, 
aures ejus dentibus suis abscidit, ne quando ulla rerum conversione recursus 
ei pateret ad sacerdotium: summum enim sacerdotem immutilatum esse oportet, 
nec licere per legem liquet, ut mutilato corpore quisquam summo fungatur 
munere sacerdotii. Phaselus adscitae sibi mortis celeritate contumeliam 
praevertit, illiso capite saxis quae forte occurrerant, dedignatus servari 
ad ludibria,
-----------------------------------------------------------
vel jussu alieno mori qui posset vinctis licet manibus et ferro negato 
exitum vitae invenire. Fuit tamen etiam alius de eo sermo hujusmodi, quod 
saucio Antigonus medicum adhibuerit, quo venena vulneri tanquam medicamentum 
infunderentur. Quilibet exitus horum, principium habuit spiritus ferocioris. 
Addidisse allegatur in ultimis suis, cum jam exhalaret spiritum, cognito 
quod Herodes viveret, et fuga paratas insidias evaserit, cum gratia sese 
obire: quia superstitem relinqueret qui sibi ultionem inferret. Herodes 
autem properavit in Arabiam, sperans se accepturum pecuniam, qua sola barbaricam 
inclinari posse crederet avaritiam, ut fratris redimeret captivitatem: 
ac si vel Arabem paternae immemorem dilectionis, vel referendis muneribus
-----------------------------------------------------------
tenaciorem offenderet, aes mutuum posceret pretium redemptionis, pro quo 
oppigneraret redimendum filium, quem ad hos usus septennem puerum secum 
deduxerat. Sed praeventum est piae studium germanitatis morte Phaseli, 
et in vacuum Herodes tam sedulo fraterni studia muneris exsequebatur. Prius 
tamen quam de morte fratris cognosceret, Bocchum Arabiae regem alienum 
reperit, quem amicum credebat: nam is fidem cum tempore mutavit, et jam 
appropinquantem Arabiae finibus Herodem vetuit intrare: composito quod 
sibi Parthorum nuntiis insinuatum foret, ne profugum suum in regnum Arabiae 
recipiendum putaret, bellique gravissimi causam sibi gigneret. Quibus offensus 
Herodes, continuo retulit, quae justae commotionis dolor
-----------------------------------------------------------
prompserat, atque inde in Aegyptum convertit. Mox tamen Bocchum poenituit 
violatae gratiae, missisque per quos revocaretur Herodes, praevertit. Cui 
ingresso regiones quas Rhinocorii inhabitabant, et de fratris interitu, 
et de Hyrcani captivitate qui sub vinculis in Parthienem deductus est, 
veris insidiis manifestatum, tantumque moeroris assumptum, quantum depositum 
sollicitudinum, ut pro bello fugam pararet. Denique Alexandriam summo studio 
contendit, atque ibi cum honore a Cleopatra susceptus, quod tanti nominis 
virum ducem militiae suis expetendum partibus arbitraretur. Unde posthabitis 
reginae petitionibus, Romam navigavit, minores procellas hiemis ratus perturbationesque 
Italiae compertas, quam quos in Cleopatrae mobilitate graviores
-----------------------------------------------------------
omnibus naufragiis fluctus perhorrescebat: denique inexspectatis ventorum 
flatibus profectus, circa Pamphiliam periculum incidit, sed evasit tamen; 
et mutato navigio, Brundusium prius, atque inde Romam pervenit. Ibi paternae 
amicitiae praerogativa adiit Antonium, deploratisque suis et domesticarum 
aerumnis necessitudinum, quibus in obsidione positis Romam precatum venerat. 
Antonium flexit, assumpta ex tanta rerum conversione misericordia, quia 
rex dudum potentissimus, et qui Romanae reipublicae saepius tulerat opem, 
repente ut naufragus, et rerum omnium egens, auxiliique inops suis in
-----------------------------------------------------------
periculo positis suppliciter imploraret auxilium, sedem mutaverit: in quo 
etsi Antonius hospitalitatis gratia quae sibi cum patre ejus Antipatro 
fuerat, propense inclinaretur maximeque quod Idumaea tetrarchon faciens 
regno praedestinatum reliquerat.



          CAPUT XXX.
Caesar tamen benevolentia naturali diffusior, et toleratam in Aegypto Antipatri 
militiam omnibus patris sui Caesaris praeliis, et hospitalem conjunctionem 
tamquam renovatis gratiae pignoribus chariora habebat: suspectabat tamen 
versutum ingenium regis, non aequo et bono, sed negotiorum suorum utilitatibus 
prave intentum. Senatus adeundi data copia, apud quem Messala et Atratino 
astruentibus paterna bene gesta, ipsius quoque Herodis officia erga
-----------------------------------------------------------
Romanam rempublicam patrum auctoritate decretum est, utile Romano imperio 
regnum Herodis videri: quod astipulante Antonio, bello adversus Parthos 
gerendo adjungi Romanis memorati regis societatem conduceret. Dimisso senatu, 
Caesar atque Antonius et Herodes pariter egressi curia, prosequentibus 
magistratuum officiis deducuntur. Primoque die, quo regnum Herodi senatusconsulto 
delatum foret, Antonius adornat convivium, regemque invitat. Eodem fere 
tempore Josippus frater Herodis aquae inopia fugam in nocte composuerat: 
sed tanta subito vis pluviarum terram infudit, ut omnes repleret ductus 
aquarum. Itaque revocato transfugio quod ad gentem Arabum parabat, obsidentis 
Antigoni copias partim insidiis, partim congressione atque aperto praelio 
fudit,
-----------------------------------------------------------
sed et ipse plerumque adverso exitu sese in castrum recepit. Et jam Herodes 
ex Italia in urbem Syriae Ptolemaidem improvisus aderat; propereque egressus 
navigio, cum ingenti manu civium et peregrinorum Antigonum petebat, occurrentibus 
sibi Ventidio et Silone ducibus Romanae militiae, quos Antonius deducendo 
Herodi adesse praeceperat. Eos Gellius in hos usus directos ab Antonio 
licet abhorrens studio, quod utrumque eorum Antigonus pretio averterat, 
specie tamen de proximo convenire suaserat: si quidem in proximis urbibus, 
ob reprimendi belli Parthici tumultus, Ventidius immorabatur; Silon autem 
intra Judaeam positus, apertam cum Antigono societatem pecunia conficiebat: 
nec tamen Herodes auxilio egebat, cui praeter paucos Galilaeorum,
-----------------------------------------------------------
universi adhaeserant: et quia propositum erat, ut de Massada, suos quamprimum 
eriperet obsidioni, Joppen in medio positam pugnando cepit adversariorum 
manu refertam, ne ad ulteriora progressus, hostem a tergo relinqueret: 
et quamvis iter ejus Antigonus impedire cuperet, tamen facili negotio Massadam 
recepit, suosque exemit periculo. Deinde profectus Hierosolymam cum omnia 
fecisset, ne pugnandi haberet necessitatem, asserens se pro civibus adversus 
rebellionem, non adversum suos praelium recepisse: lacessitus ab Antigoni 
fautoribus, sagittis et levioribus spiculis de muro sibi obstrepentes fugere
-----------------------------------------------------------
coegit. Nec ulla fuisset victoriae mora, ni dux Romani agminis Silon subornasset 
milites, qui de inopia querelam expromerent, vastataque omnia circa muros, 
difficultatemque utensilium, et angustias alimentorum praetenderent: et 
jam tempus adesset quo ad hiberna eos concedere oporteret, rupturos imperium 
minarentur, ni sibi acquietum foret. Jamque seditio convaluerat, nisi Herodes 
centurionibus pariter ac militibus Romanis medium se offerens oravisset, 
ne desererent eum, quem Caesar et Antonius, senatus quoque tuendum sibi 
commiserant, quum praesertim nihil defuturum usibus polliceretur. Et completa 
oratione in regionem egressus, subito rerum omnium abundantiam exercitui 
suppeditari fecit, ut nulla Siloni superesset causatio:
-----------------------------------------------------------
et inde erectis universorum animis, cum duobus millibus peditum et quingentis 
equitibus Idumaeam recepit. Quieto jam Romanarum agmine, atque in hibernis 
locato, dux facti Josippus leviori electus negotio, ne quid adversus Antigonum 
majore periculo usurpandum arbitraretur: ipse autem suos ex Massada translatos, 
cum in Samaria provisis quae munimento et usui fore crederet, constitisset: 
glaciali hieme et repletis nive locis omnibus, praeveniens adventus sui 
nuntio Sephorim prisco vocitatam nomine quam Diocaesaream postea nuncupaverunt, 
sine ullo ingressus praelio reficiendis quos hiemales pruinae atque asperiora 
gelu itinera fatigaverant, opportunam existimavit: erat enim illic et alimentorum 
multa copia. Ubi refectis cibo et stativa interpositione
-----------------------------------------------------------
militibus, adversum latrones praelium adoriundum putavit, qui totam percurrentes 
regionem, non minore quam bellica incursione locorum incolas attrivere. 
Itaque primo partem quamdam equitum et peditum in vicum Arbelam praemisit, 
et ipse cum reliqua manu post quadraginta dies adfuit. Nec tamen exercitus 
specie territi latrones; sed cum armis occurrendum rati, praeferebant disciplinam 
bellicam et latronum audaciam. Conflictu habito, cessit cornu Herodis sinistrum; 
sed cito reparavit Herodes, et adhibitis adjumentis, suos statuit, insequentes 
perculit, atque infregit impetus eorum. Qui cominus pugnantem Herodem pati 
nequivere, declinantesque usque ad Jordanem secutus neci tradidit. Reliqui 
omnes supra fluvium dispersi, ut omni
-----------------------------------------------------------
incursionum metu Galilaea absolveretur; residentibus tantummodo, qui se 
latebris recondentes, ac velut infodientes speluncis, victoriam morabantur. 
Erant autem in praerupto montium, concavis saxorum lateribus, inhorrentes 
specus, inter scrupeas rupes, invio undique et impossibili, nisi locorum 
incolis, accessu. Qui transversariis semitis et angustis callibus, quibus 
solis adiri solerent, periculi usu, ut adversus periculum deprehendendi 
tutiores forent. Caeci intus antrorum recessus, quorum in fronte petra, 
usque ad profundas congregationes aquarum, velut quodam continenti jugo 
prominens,
-----------------------------------------------------------
spem adeundi excluderet, lubrico undique situ, de supercilio montium cadentibus 
aquis, et amnium cursu fragoso, ut praecipitium fluentorum ruina, et saxum 
imminens charraris plus terroris daret. Deinde aliquamdiu rex in incerto 
haesit, non reperiens quemadmodum naturam vinceret. Postea vero hujusmodi 
commento usus, ut in modum arcarum machinato munimine, validissimos quosque 
includeret: in ipsa spelaeorum ora armatos, retinaculis quibusdam deposuit, 
qui facile inermes cedere, et cum omnibus necessitudinibus et generatione 
interficere coeperunt: at si qui resistere auderent, eos injecto igni exurere. 
Nullus pietali locus. Quin etiam volens Herodes plerosque eripere neci, 
atque ad se confugiendi fiduciam dare, avertit magis: ita ut
-----------------------------------------------------------
nullus voluntarius Herodi adjungeretur; et si qui adigebantur, mortem praeferrent 
captivitati. Denique unus de senioribus cui septem filii uxorque adessent, 
quorum saluti consulere posset, omnes eos tali occidit modo: Singulos quosque 
progredi jubens, ipse in ingressu stetit, et procedentem de filiis interficiebat. 
Despiciens Herodes tam triste facinus ac miserabile, paterna perstrictus 
necessitudine, arcebat manu, et verbis rogabat, ut parceret liberis, impunitatem 
pollicens: at ille haudquaquam ullis inflexus vocibus, atque insuper regi 
conviciatus, supra filios etiam uxorem peremit praecipitatis ex alto cadaveribus 
filiorum, ad ultimum semetipsum in profundum praecipitem dedit. Perterritus 
his Antigonus, quod tum facile Herodes latronum multitudinem, locorumque 
superavisset difficultatem, ipsius quidem
-----------------------------------------------------------
praesentiam declinavit: sed convertit se ad Ptolemaeum, quem Herodes parti 
exercitus praefecerat, et vir ad furta belli peridoneus, per eos quibus 
mos erat turbare Galilaeam, improviso impetu Ptolemaeum jugulari coegit: 
Josippum quoque fratrem Herodis, germano in aliis occupato partibus, impigre 
repugnantem cum militibus Romanis qui in adjumentum ejus temere collecti 
advenerant, delevit. Nec tanto contentus triumpho, addidit etiam victoriae 
gravem in defunctum contumeliam, ut abscisso capite relinqueretur: pro 
quo Pherora frater perempti quinquaginta talenta obtulit, nec impetravit. 
Qua victoria rursus in Antigonum plurimorum intra Galilaeam studia conversa 
renovataque belli negotia. Antiochiam Herodes contenderat, illic amoeno 
satis
-----------------------------------------------------------
loco quem Daphnen vocitant, requiescebat. Ubi accepto germani necis nuntio, 
paulisper ingemiscens passioni moerorem distulit, vindictam paravit. Non 
tulit Antigonus furentem dolore, sed intra munitiones sese recondit. Irrupit 
Herodes, ut persequeretur tanti facinoris auctores, et facile occurrentia 
avertit agmina. Erat multorum nex plurima, obstructae viae jacentium cadaveribus, 
ut itinera ipsa peremptorum funeribus replerentur. Peractum esset praelium, 
omnibus fuga versis, si Herodes Hierosolymam protinus dirigendum iter aestimavisset. 
Abjecerat Antigonus hastas, ultimum supplicium pertimescens. Confusi omnes 
metu, adeo ut cum asperitate hiemis revocatus
-----------------------------------------------------------
a persequendo esset Herodes, et armis depositis, balneum esset ingressus 
uno comitatus servulo, occurrerunt ei tres viri districtis mucronibus: 
deinde plures, qui fugissent de praelio, latibula quaerentes. Hi, viso 
rege, turbati metu pertransire, atque ad exitum balnei festinaverunt, ut 
possent evadere, qui potuerant necem regis patrare bellumque absolvere. 
Denique nemo fuit, qui fugientes corriperet: unde conjiciens Herodes, quanta 
hostibus for mido inesset, incubuit praelio, et Pappum ipsum ducem adversi 
agminis interfecit, atque ejus abscindi caput jussit, quod ab eo frater 
Josippus regius interemptus foret.



          CAPUT XXXI.
Antigonus interea fugam quam paraverat, distulit:
-----------------------------------------------------------
quem morantem Herodes circumfuso exercitu obsedit; incubuitque ea parte 
quae erat ante templum, qua parte etiam Pompeius murum irruperat. Tanta 
autem jam victoriae regi praesumptio, ut etiam obsidione coepta ad accipiendam 
uxorem Alexandri filiam deflecteret, hymenaeis classicum mutans, et nuptias 
bello intermiscens; atque ex occasione praelii conjunctionis opportunitatem 
adeptus, a festis ad bellum revertitur. Occurrit et Sosius missus ab Antonio 
in adjumentum regium: ita conjunctis viribus, cum usu belli et disciplina 
militari Romani praestarent, et regi studio placendi inniterentur, vix 
quinto mense facta irruptio, Herodianis murum ascendere ausis. Irruentibus 
autem Romanorum centurionibus oppidum, innumeratae factae caedes, vastata 
circa templum omnia. Alii fugientes
-----------------------------------------------------------
ad templum, alii congregati intra domos obtruncabantur: nulla miseratio 
senectutis, nulla infantiae aut muliebris infirmitatis. Obtulit se Antigonus, 
et immemor loci, dejecit se ad pedes Sosii. At ille quem tanta rerum conversio 
admonere debuit misericordiae, conviciatus jacentem Antigonum vocavit, 
nec tamen quasi mulieri pepercit, sed vinctum in carcerem detrusit. Fluctuare 
Herodes, quomodo Romanorum manibus eriperet patriam, quomodo templum a 
gentilibus incoinquinatum reservaret. Festinabant enim Romani spectare 
mysteria interiora, profanare sancta sanctorum. Rex vero nunc prece, nunc 
minis removere singulos, fuga deteriorem arbitratur victoriam, si quid 
sacramentorum divulgaretur. Instare ad praedam Romani, Herodes resistere,
-----------------------------------------------------------
ne vacuam sibi urbem relinquerent, regnumque sibi superesse deserti. Sosius 
contra captae urbis praedam militibus deberi asserebat. Sed rex de proprio 
spopondit militi se pecuniam daturum: atque ita reliquum patriae quod remanserat, 
pecunia redemit: ut promissum impleret, humanissime milites suscepit, rationabiliter 
duces, ipsum quoque regia liberalitate Sosium remuneratus est: nemo ingratus 
recessit. Sosius coronam Deo obtulit, et profectus secum abduxit Antigonum 
ad Antonium, quem ille quasi degeneris animi virum, securi percussit.



          CAPUT XXXII.
Herodes autem plurima etiam suis largitus, plurima
-----------------------------------------------------------
Antonio amicisque ejus dona dedit; nec tamen redimere ab Antonio potuit 
securitatem sui. Jam enim Antonius Cleopatrae amori defeneratus inserviebat: 
atque addictus, ejus libidini famulabatur, sed vincere non poterat femineas 
aviditates, et maxime exercitatae mulieris in caedibus propinquorum, quibus 
exstinctis, possessionem eorum quasi spolium suis junxerat: eadem avaritia 
simul et crudelitate, si quos de Syria locupletiores fama acceperat, interficiebat: 
atque addicto jam ad suas libidines Antonio, regnum quoque Judaeae et Arabiae 
exstinctis utrique genti imperitantibus, avaritiae suae adjungi posse arbitrabatur. 
Sed quamvis libidine ebrius, somno gravis, in hac tamen parte resipuit 
Antonius, ut tales viros et potentissimos reges, pro imperio
-----------------------------------------------------------
petulantissimae mulieris exstinguere detrectaret. Tamen ne immunes dimitteret, 
amicos eorum perculit; possessionis maximam partem ademit, eamque praecipue 
quae balsamum gigneret: urbesque omnes intra Eleutherum amnem sitas, Tyrio 
tamen et Sidone exceptis, Cleopatrae cupiditati adjudicavit. Quae tali 
mercede a viro delinita, usque ad Euphratem prosecuta proficiscentem in 
Parthos Antonium, per Judaeam revertit, ubi donis muneribusque maximis 
conciliare sibi reginae animum Herodes non praetermisit. Cui secundae res 
superbiam augebant, ut muliebris impotentia supra modum sese extolleret. 
Siquidem non multo post ei Parthorum rex Artabazes, Tigranis potentissimi 
regis filius dono est datus. Quem Antonius captivum tenens,
-----------------------------------------------------------
cui omni praeda et spoliis Persicis triumpho debitum, quasi vile mancipium 
mulieri addixit: ut quo illustrior fuerat victoria, eo turpior esset largitio, 
quae regem tanto ludibrio dehonestaret. Nec tamen diutius potitus secundis, 
qui uti illis nesciebat, insolentia muliebri Augustum in se excitavit. 
Itaque bellum Actiacum magnis utrinque parabatur motibus. Promptissime 
rex cum Antonio gestiebat bellum subire, quia et Judaea ab hostili tumultu 
vacabat, et Hyrcaniam a sorore Antigoni diu retentam receperat. Sed in 
hoc quoque Herodes beatissimus, cui invisum est periculis alienis sese 
miscere. Volens itaque Cleopatra alienare animum ejus a regibus atque avertere, 
suadet viro, ut bellum adversus Arabas gereret Herodes: quo si superior 
esset,
-----------------------------------------------------------
Arabia reginae cederet: si inferior, dominatus Cleopatrae in Judaeam extenderetur. 
Uter vicisset, alterum solveret. Quod consilium non ex dispositione, sed 
ex usu in Herodem inclinavit: qui simul, ut praelium adorsus est, validior 
equitatu avertit hostem; in exitu multitudine hostium superatur, et numero 
circumvenitur. Congregatis in Canatha viribus adversariorum, adversum quos 
densare aciem volens, elatis suorum animis successu priorum, eaque causa 
in hostem irrumpentibus destituitur, et maxime fraude Athenionis, quem 
Cleopatra ducem adjunxerat, non ut adjuvaret Herodem, sed ut in
-----------------------------------------------------------
ipsa desereret necessitate. Denique destitutum exercitum ejus in locis 
saxosis atque inviis adorsi Arabes, gravi caede sternunt funduntque, et 
fugatos usque ad refugia secuti exitio dedere: adfuit Herodes serius quidem 
quam necessitas expostulabat; sed tamen ultus aerumnam, posterioribus praeliis 
ita Arabas afflixit, ut unam illam victoriam suam saepius deplorarent. 
Accidit etiam motu terrae gravis animorum defectio, quo pecorum plurimum, 
hominum quoque triginta fere millia consumpta sunt. Militaris tamen omnis 
manus, eo quod sub dio habitabat, incolumis perseveravit. Hinc quoque erecti 
animi hostium, ut arbitrarentur quod desertam Judaeam facilius invaderent, 
et perculsos talibus prodigiis affligerent. Unde eos Herodes ad defensionem
-----------------------------------------------------------
sui erigendos putavit, et maxime quia legatos quos in Arabiam miserat, 
necatos dolo compertum habebat. Hoc ergo trepidantes sermone adorsus est. 
Cum tot secundis nostrorum praeliis, fractae res hostium usque ad ipsorum 
fuerint confessionem, qui vesano dolore perciti, quasi victi legatos nostros 
peremerunt; mirum mihi videtur, quod metus vos irrationabilis in tantum 
perculerit, ut fortuita elementorum notis jam virtutum successibus praeferatis: 
nulla congressio fuit, qua non statim Arabes cesserint, atque in fugam 
conversi, cedendum existimaverint: et ut se habent furta belli, fraude 
atque insidiis remedia captaverint; non ut ipsi vincerent, sed ut nostram 
differrent victoriam. Pro quibus cum confidere oporteret, exagitatio successit
-----------------------------------------------------------
quasi formidabilis belli, quia terra tremuit, cum soli innocui fuerint 
quia praelia gererent. Aut si considerare velimus quibus offecerit, Arabes 
potius aestimabimus, quos in bellum reduxit, ne se fugiendo subtraherent 
fortioribus. Video enim illos non armis aut viribus fretos, sed pecoris 
nostri dispendio in aciem remeasse. Fragilis autem spes, quae non ex propriae 
virtutis fiducia, sed ex aliena pendet miseria: cum in terris nihil tam 
mutabile, quam vel secundae res vel adversae. Exiguis enim momentis status 
rerum humanarum novantur. Nec prosperitas diuturna, nec aerumna est pertinax. 
Itaque nec miserum esse nec contra, perpetuum est; sed alternae frequenter, 
et in iisdem variae vices rerum. Denique ex nobis exemplum capessere licet. 
Conflictu
-----------------------------------------------------------
superiore potiores fuimus, sed in processu praelii sors mutata, ut vinceremur 
ab his quos viceramus. Ergo et nobis sperare suppetit, quod vincantur a 
nobis qui nos vicerant. Incauta enim semper nimia praesumptio, et sui negligens. 
Timor autem prospicere futuris admonet, et diligentiam docet. In prosperis 
audacia obrepit, et inconsulta temeritas nescit consilium ducis exspectare. 
Denique contra sententiam meam progredientibus, vobis Athenionis nequitia 
nocendi locum reperit. Nunc mihi trepidatio vestra vadatur praerogativam 
victoriam. Erigite igitur animos, et veterem Judaeorum magnanimitatem
-----------------------------------------------------------
attollite. Nec vos insensibilium commotiones perterreant, nec terrarum 
motus alterius aerumnae judices arbitramini. Habent suam noxam passiones 
elementorum: nec aliud timeatis, quam quod in ipsis offensibus est. Non 
enim signa periculorum sunt in terrae motu atque animantium lue, sed ipsa 
pericula. Nihil est quod timeamus, quasi gravia perpessuri qui pertulimus 
gravissima. Propitius jam potest esse, qui vindicavit: et mitior, quam 
si non vindicasset. Quid servatur post terrae motum ac pestilentiam, nisi 
misericordia? Quia solvimus duplicia peccata. Et tamen nos, quod bello 
utile sit, integrum habemus. Pestilentia enim extra bellum positos abstulit: 
nostra autem victoria id hostibus ademit, quod bello idoneum legerant. 
Deinde nobis
-----------------------------------------------------------
pecus mortuum, illis consilium, qui legatos quos misimus, contra jus fasque 
jugulandos putaverunt. Praevaricati sunt legem omnium hominum, ipsorum 
etiam barbarorum: quoniam apud ipsos quoque qui nesciunt humanitatem, inviolabiles 
legati habentur: dum vindicta coelestis reformidatur, et tanti sceleris 
ultor Deus timetur. Hoc ergo admiserunt adversarii nostri, quod nec humanae 
nec divinae leges inultum relinquunt. Egrediamur ergo, non pro finibus 
aut spoliis, sed pro divina injuria praeliaturi. Incitet nos ad bellum, 
non conjugii aut prolis charitas, sed praesumpta protectio Dei. Non arbitria 
nostra, sed divini juris praecepta exsequimur sacra, ut pro his vindictam 
reposcamus, quos inviolabiles esse oportere religio jubet. Inter arma hostilia 
legatio sola
-----------------------------------------------------------
pacis sequestra est: exuit hostem qui legatione fungitur, quorum nunc sanguis 
clamat ad Deum et vindictam reposcit. Festinemus igitur ad praelium, dum 
ultorem habemus Deum caesorum vindicem. Illi pro nobis melius praeliantur, 
et circumfusi angelorum legionibus, in acie praetendunt. Talibus hortatus 
milites, in hostem ruit, omnem occasionem belli requirens. Erant Arabes 
praestantiores numero, sed animis infirmiores; unde congressione habita, 
ceciderunt fere eorum quinque millia. Reliqui sese in munitionem recipientes, 
aquae inopia fatigabantur, ut legatione missa pacem pretio deposcerent. 
Sed cum se protrahi viderent, ei sitis amplius aquis deficientibus accenderetur, 
egredientes plerique sese offerebant hostibus, voluntario ferro quam siti 
praeoptantes
-----------------------------------------------------------
perire. Quos vinctos servabat Herodes, ne quid esset insidiarum. Itaque 
quinque diebus quatuor ferme millia recepta sunt: aliis ad bellum prodeuntibus, 
iterum ad septem millia virorum caesa. Qua plaga humiliati Arabes a rege, 
quanto virtute inferiores, tanto consilio praestantiores: quem adversarium 
habebant, quasi defensorem, et auxiliatorem sibi ipsum expetiverunt.



          CAPUT XXXIII.
Sed major victorem sollicitudo perculit, ut qui sibi alios subjecerat, 
non jam de finibus, sed de toto regno periculum imminens perhorresceret, 
victo Antonio quem fida sibi amicitia copularat. Denique Augustus Caesar 
Actiaci triumphator certaminis, necdum
-----------------------------------------------------------
superatum Antonium arbitrabatur, cum Herodes superesset victoriae. Anxius 
itaque rex, cum Rhodum accessisse Caesarem vero indicio comperisset, navigavit 
ad eum, ne fama terrenum iter ejus praeverteret. Adveniensque deposito 
diademate, sese obtulit privato habitu, sed mente regia. Denique nihil 
veritati subtrahens, constantiam tenuit, auctoritatem reservavit. Ego, 
inquit, Auguste, fateor me fidelem fuisse Antonio socium, utpote qui ab 
eo regnum acceperim, cui me debitorem adhuc non abnuo: idque armis probassem, 
si Cleopatra non invidisset, et Arabes non impedissent. Ea necessitate 
arma adversum te non tuli: non quasi amici desertor, aut praelii pavidus, 
sed quasi domi rebus gerendis occupatus. Ingratum me tamen sibi non
-----------------------------------------------------------
sensit Antonius, quod et adjumenta exercitus et frumenti innumerabiles 
copias absens miserim. Sed et tu, Caesar, me non ingratum beneficiis ejus 
judicavisses, si Actiaco bello interfuissem. Vide quam nihil subtraham. 
Plus metuo apud te ingratus in hostem tuum, quam in te hostis videri. Judicium 
mihi tuum gravius quam bellum est, apud quem non virtutum merita, sed vitia 
periclitantur. Unde et ego malo apud te de fide, quam de perfidia causas 
dicere. Vide, Caesar, quam integrum Antonium non deseruerim, victum non 
refugi. Vicisti, Caesar, Antonium legionibus tuis maximis, vicisti consiliis 
tuis, vicisti imperii Romani viribus, quod dereliquit et quod negavit: 
et vere victus est virtutibus tuis, sed magis moribus suis. Vicit eum Cleopatra
-----------------------------------------------------------
uxor, vicit eum Aegyptius amor, vicit eum Conopoea luxuries. Victus est, 
quia maluit cum Cleopatra vinci, quam sine ea vincere: vicit eum mulier 
infestior suis quam adversariis. Suaseram mortem mulieris, si vellet sibi 
consulere: promiseram auxilia, quibus repararem afflictum: promiseram vires, 
quibus fugacem tuerer, me ipsum belli consortem obtuleram: sed mentem ejus 
obstrinxerant Cleopatrae cupiditates: victus est, quia audire me noluit: 
victus sum et ego cum Antonio, minore tamen flagitio: quia illum Cleopatra 
vicit, me Antonius. Ille barbaram, ego amicum non dereliqui. Cum illo posui 
diadema, sed ad te venire timens amici fidelis gratia, sequestravi regni 
insignia, sed non abjeci virtutis conscientiam: ut voles judica. Ego tamen
-----------------------------------------------------------
quavis sorte judicii tui referam mecum, quod cujusmodi fuerim amicus aestimabitur.



          CAPUT XXXIV.
Respondit ad ea Caesar: Salve, inquit, et nunc magis regno tuo utere, quia 
non invidemus virtutibus, sed delectamur. Dignus enim es pluribus imperare, 
qui sic tueris amicitiam: et ut in adversis positum non abneges, et amicum 
tibi confiteri non erubescas. Sed adorere felicioribus adhaerere et conservare 
fidem in prosperis: jam in adversis, satis probasti. Vicerit te Antonius, 
sed non ego victum putabam, quem amicitia parem fecit victoribus. Propterea 
expeteris a nobis, quia nullus te belli eventus mutavit: quandoquidem non 
tu
-----------------------------------------------------------
Antonium deseruisti, sed te Antonius, qui Cleopatrae magis quam tibi credidit. 
Insipientia illius te nobis acquisivit: quia perniciosissimam sibi elegit, 
fidelem repudiavit. Nec mirum, si Cleopatrae Antonius victus adhaereat, 
a qua victor captus est. Quid miraris, si te desistere fecit Cleopatra 
Antonium, cum a me dissociaverit atque ex consorte imperii hostem fecerit? 
Ergo et quia tu nobiscum repudiatus es, et ideo nobiscum regna. Nec hoc 
quidem beneficio vacat, quod dum nos bellis occupamur civilibus, tu indomitam 
Arabum gentem subjecisti, quia Judaeorum hostes pro nostris ducimus. Nobis 
enim arma inferunt, qui vos lacessunt. Nobis ergo militasti, cum tibi vinceres: 
et ideo te remunerabimus, ut regnum tuum confirmetur nostro
-----------------------------------------------------------
munere. Interim nihil imminuisse non parva gratia est: adoriemur in reliquum, 
ut non requiras Antonium. Neque enim dignum est, ut quem bello vicimus, 
non vincamus benevolentia. Cum haec dixisset Caesar imposuit diadema capiti 
ejus, sedulitatem adjungens muneri. Qua dignatione Caesaris invitatus Alexander, 
ex amicis Antonii virum cui Caesar maxime indignaretur, volens abducere 
offensioni, multa deplorabat prece: sed indignatio nimia nullum veniae 
locum reliquit. Proficiscentibus inde in Aegyptum, prosecutus Caesaris 
iter suppeditatis omnibus, quae vel ipsi vel exercitui usui forent, maxima 
sui gratia imperatoris sibi studia conciliavit Herodes: praecipue quia 
in locis aridioribus usque Pelusium, regali provisione aquarum affluentia 
subministrata:
-----------------------------------------------------------
quibus officiis tantum sui amorem infundit omnibus, ut plus videretur meruisse 
quam accepisse. Minor quoque regni potestas, quam humanitatis largitas 
aestimaretur. Unde Caesar ex sententia rebus intra Aegyptum gestis, Antonio 
et Cleopatra defunctis, non solum quae adempta erant Herodi reddidit; verum 
etiam praeter illa quae Cleopatra averterat, Gadarum, Joppen, Samariam 
quoque ei concessit. Maritimas quoque urbes, Gazam, Arithedanam, Joppen, 
turrim Stratonis simul donavit: quadringentos quoque stipatores ex Gallia 
quibus septa incedebat Cleopatra, ad custodiam corporis regi concessit, 
multaque alia. Sed his omnibus rex pluris habebat, quia a Caesare super 
omnes, infra Agrippam
-----------------------------------------------------------
tamen, diligebatur; ab Agrippa, infra Caesarem.



          CAPUT XXXV.
Quintodecimo itaque sui regni anno, ut beatitudini suae responderet et 
gratiae, tanto rerum secundarum successu levatus, ad pietatem intendit: 
et ut se gratum coelestibus in se supra modum fluentibus beneficiis demonstraret, 
templum ornavit: omnemque illum circa templum loci ambitum circumvallavit 
muro, geminatisque spatiis inclusit immenso aedificandi sumptu et exquisito 
decore. Indicio erant magnae circa sacrarium porticus, quas exstruxit
-----------------------------------------------------------
ex fundamentis: nec minor tuendi quam ornandi intentio. Siquidem castrum 
Aquiloni subjacens communivit, quod appellavit Antonii gratiam, nullo inferius 
superiorum palatiorum. Addidit etiam in ipsa arce regiae domus gemina habitacula, 
maximi ambitus et mirabilis pulchritudinis, quorum gratiae nihil conferendum 
arbitreris. Unum eorum Caesarium, alterum Agrippium nuncupabatur, ut in 
suis aedibus tantorum amicorum diuturna memoria celebraretur. Urbem quoque 
Sebasten non solum rex aedificavit, sed etiam replevit inhabitantibus. 
Ac ne singula persequar, haud ullum facile praeteriit locum vetustarum 
urbium, quem non renovaret labentem, aut additis quae deesse videbantur, 
aedificiis ornaret. Liberalitates quoque suas usque ad quinquennalia
-----------------------------------------------------------
diffundens certamina: unde illud hominum genus effusis divitiis locupletavit. 
Templum etiam Caesari de marmore albo condidit ad fontes Jordanis, adeo 
immemor factus religionis, ut homini templum sacraret, usumque gentium 
in Judaeam induceret. Loco nomen Panium est: ubi mons altitudinis excelsae 
vertice summo in sublime porrigitur, cujus in latere umbrosum aperitur 
antrum, per quod graveolentis praecipitii profundum saevam exhalat mephitim. 
Intus aquarum congregatio, et sine ullo motu multa vis inerat, ut aestimatio 
profundae altitudinis non comprehenderetur. Foris autem circa ipsius antri 
radices fontes scaturiunt: unde ortum illic Jordanis plerique aestimavere: 
nobis tamen, quid veritas habeat, in posterioribus aperiendum videtur. 
Erat in
-----------------------------------------------------------
maritimis civitas, quae Stratonis turris appellabatur, jam fessa bellis 
frequentibus, et vetustate ipsa inclinata in ruinam: opportunitate tamen 
et gratia loci praeeminens, quam renovavit lapide albo, et variis ornavit 
aedificiis, atque in ea magnanimitatis suae virtutem et elegantiam operis 
expressit. Inter duas enim maritimas urbes, Doram atque Joppen sita in 
medio: utraque ex parte perstringitur importuoso littore, ut omnes quicumque 
ex Aegypto Phoenicen praetermeare desiderant, in salo fluctuent, quia frequenter 
illic mare ventis excitatur, et maxime Lybico spiramine, cujus etiam moderatiore 
flatu fluctus attollitur: denique illisus praecurrentibus saxis, et fracto 
repercussus impetu, efferum mare cadendo exasperat. Itaque rex nullum impensis 
statuens modum,
-----------------------------------------------------------
magnanimitate vicit naturam, portumque majorem Pyreo constituit; atque 
in eo penetrata rupium vastitate, stationes tutas composuit. Mensus quoque 
spatium quod magnitudini portus conveniret, saxa ingentia in mare jecit, 
quibus inesset plerisque altitudo pedum quinquaginta, aliis etiam excelsior. 
Distinxit ipsum maximis turribus portum, quarum unam Drusion vocavit, ut 
Drusi nomen, qui de Caesaris majoribus fuit, insignibus sui operis intexeret. 
Gradus etiam breviores locis interposuit frequentioribus, per quos sine 
gravi labore navigia
-----------------------------------------------------------
subducerentur. Tribus etiam colossis ingentibus totam portus illius gratiam 
venustavit. Iterum templum Caesaris editiori fundavit loco, et templi medio 
colossum constituit Augusti nomine, velut simulacrum ipsius, quod non minoris 
magnitudinis foret simulacro Olympii Jovis aut Junonis Argivae. Nescias 
pulchritudinem in tantis difficultatibus, an validitatem operis; ac munimentum 
in tanto decore praestare amplius putes, quandoquidem insolubile maneat 
opus, et mari et vetustati. Accessit itaque in eo opere multiplex gratia. 
Nam et urbs maxima accrevit provinciae, et portus navigantibus, et honor 
Caesari, cujus ex nomine Caesarea in hoc tempore vocatur.



          CAPUT XXXVI.

-----------------------------------------------------------
Hanc regis potentiam prosperis affluentem successibus unius mulieris expetita 
societas inclinavit; moestisque infregit doloribus, ex quo adversum jus 
fasque conjugium dignitate potius generis quam charitate, usu quodam regio 
metiendum existimavit. Habebat autem in consortium, Dosidem nomine, Hierosolymitanam 
feminam privato sibi ante sociatam, quae gratior eo esse debuerat, quo 
fuerat felix marito, cum qua regale fuerat adeptus fastigium. Verum immemor 
gratiae projicit Dosidem, sociat Mariamnem Aristobuli neptem, Alexandri 
filiam. Itaque dum sequitur nobilitatem, in perturbationem incidit, qua 
sibi domus propria non conveniret, cui diversarum provinciarum multiplex 
obtemperaret populus: ac ne oculi novae nuptae odio novercali
-----------------------------------------------------------
domi posito, eo quem Dosis generaverat, offenderentur, ejectus non solum 
paternis aedibus, sed tota quoque urbe Antipater (id enim juveni nomen) 
infaustis nuptiis locum fecit, quas pater unici filii exsilio concelebravit, 
vixque festorum dierum solemnitatibus arcessebatur. Videns mulier morigerari 
sibi maritum, etiam pietatis convicio in superbiam conversa, addita est 
etiam causa, qua jure ejus animus inflammaretur: quia Hyrcanum avum suum, 
viri sui insidiis noverat exstinctum, falso suspectum propter regni cupiditatem: 
ipse est, de quo supra memoravimus, quem Barzafarmanes qui Persis imperitabat, 
cum occupasset Syriam, captivum abduxerat, atque in Parthia primo retentum, 
postea Judaeis postulantibus qui supra Euphratem inhabitabant, miseratus
-----------------------------------------------------------
sortem inclinatam permiserat: atque utinam ut concessus fuerat deprecantibus, 
ita etiam credidisset monentibus, ne mora ingenii humani propinquorum cum 
potentia sollicitaret, ut ad Herodem transitum faceret, eam illi periculo 
futuram, quod nullos magis regni cupido servandi, quam proximos exagitaret, 
atque a propinquis caveret. Verum ille taedio peregrinationis et suorum 
desiderio transivit Euphratem, in Judaeam revertitur. Quod altius in pectus 
Herodis, quam quisquam ratus erat, descendit, non quo ille regnum affectaverit, 
sed quia viro
-----------------------------------------------------------
regii generis, et diu exercitati privilegio potestatis incertum, an ab 
eo abstinere se posset, aestimabatur. Laqueus igitur mortis Hyrcano, conjugium 
neptis fuit, cujus gratia properavit ad Herodem: nescius, tutius ne apud 
hostem captivos degere, quam apud regem propinquos. Nulla itaque vel levi 
regnandi suspicione, hoc solo interemptus est, quod ei competere regnum 
videbatur. Diligebat interea Mariamnem impenso amore, nec offensam volebat; 
cumulaverat mulier gratiam numerosiori partu. Nam quinque ei generaverat 
filios, sed ex tribus maribus junior Romae obierat, dum litteris imbuitur 
liberalibus. Reliqui duo ultra privatorum modum regio cultu celebrabantur. 
Suffragio erat juvenibus matris nobilitas, et suus ortus in regno, quod 
imperante
-----------------------------------------------------------
jam patre geniti forent, sed amor maxime Mariamnes, quo rex magis magisque 
quotidie accendebatur: ut cum ipsi nulla vicissitudo amoris a conjuge rependeretur, 
caveret tamen, ne in aliquo mulieris animum moestificaret. Aequa lance 
odium mulieris et amor viri adversum se certabant. Justius tamen Mariamnem 
amantem se virum oderat, quam Herodes Mariamnem amabat non amantem. Suppetebat 
mulieri odium de flagitio, fiducia de amore: quia altero dolore nepotis 
adversabatur, altero per obsequium amantis extollebatur. Et ideo ne a convicio 
quidem objiciendorum criminum temperavit, quod avum sibi Hyrcanum et fratrem 
Jonatham per scelus eripuisset, cum alter prosocer, alter affinis: ille 
propter senectutis infirmitatem servari debuerit,
-----------------------------------------------------------
hic saltem propter aetatem adolescentulam: facimus indignum, cui septem 
et decem annorum adolescenti summum commiserat sacerdotium, huic continuo 
honorem contulit, et mortem intulit; nulla alia causa, ut accepimus, nisi 
quod sacerdotali amictu indutus, ubi accessit primum ad altaria sacrato 
et celebri die, subito populus illacrymavit: quod suspectum adeo Herodi 
fuit, ut prae gaudio crederet populum illacrymasse, atque adeo erga Ephebum 
prodidisse affectum suum, lacrymas illas voti indices, studium populi sui 
periculosum, qui intimis visceribus significaverit, quod studium erga cultum 
adolescentis haberet, et nobilem illum regium nepotem impotentis mulieris 
filium fratrem reginae protervioris quae regem virum dedignaretur, prorupturum
-----------------------------------------------------------
ad imperandum, nisi maturius sublatus e medio foret, cui forma, cui decoris 
gratia suppeteret, ut jure praeferendus omnibus aestimaretur. Proposuit 
itaque adolescentem occidere: exagitabat eum mater adolescentis, quae et 
ad investigandum acrior, et ad ulciscendum vehementior, nihil occultum, 
nihilque inultum patiebatur, eoque revocare sese ac reprimere deliberabat. 
Rursus exagitabat eum cumulatior in dies erga adolescentem amor universorum 
et regni periculum. Unde praerupto furore excitatus, statuit quovis modo 
sibi consulere.



          CAPUT XXXVII.


-----------------------------------------------------------

Mittitur adolescens nocturnis temporibus ad urbem Hierico, atque ibi solitus 
delectari studio natandi; a plurimis quasi in ludum coeuntibus dum sine 
modo mergitur, in piscina necatur. Id tacitum soror non tulit, sed affectu 
germanitatis per convicium prodidit, atque objectavit marito, jussu ejus 
sibi fratrem ereptum. Destitutam se omnibus, funestam sibi domum conjugis, 
qui primo sibi avum ademerit, postea germanum interemerit, miseram se exitio 
suis fuisse: imprecari dira viro, socrui et regis sorori; commune omnium 
flagitium: ultorem Deum poscere, ne tantum facinus impunitum relinqueretur. 
Ferebat ista Herodes quasi amore captus et nutibus deditus: sed furebat 
ira muliebris, et ferre non poterat
-----------------------------------------------------------
maledicta exsecrantis et indignantis arrogantiam maxime, quia victus vernaculo 
ejus Herodes insurgere adversus neglectam nequibat, et ideo quo magis excitari 
quasi amans posset, scena adulterii contexitur, atque in mulierem istiusmodi 
crimen componitur, quod imaginem suam Antonio in Aegyptum destinavisset. 
Quantae istud intemperantiae fuisset, ut absenti et prompto in libidines 
viro, tum praeterea potenti qui potestate pro jure uteretur, formam venalem 
offerret ut pulchritudine illiceretur, novae auctionis commercio se mulierem 
potuisse, vi ne amoris an odio mariti, cujus periculum pro mercede adulterii 
postulavisset? Hoc itaque commento mulierum, apud Herodem Mariamne quo 
magis amabatur, eo gravius appetebatur, nec tamen insimulatio
-----------------------------------------------------------
ipsa, quamvis indignantium feminarum, aliena veri penitus fuit: matrem 
enim Alexandram furentem, quod alius filio suo Aristobulo in sacerdotio 
praeferebatur (hoc enim nomine Jonatham filium suum quod avum sibi regem 
fuisse in memoriam reduceret, appellari malebat) ab Antonio per Musurgam 
quemdam litterarum sequestrum petiisse filio suo sacerdotium, fides vero 
propior erat. Deinde adveniente in Judaeam Gellio Antonii amico, cognitum 
adolescentem miraculo fuisse propter excellentissimi decoris gratiam. Non 
minus etiam Mariamnem, cujus quo dignitas clarior, eo fama illustrior, 
et forte compertam more quodam ingenii humani, quo viri quoque eo se interioribus 
amicis cariores cupiant declarare, si praesentibus quoque necessitudinibus
-----------------------------------------------------------
suis in se hospitalitatis societatem indulgeant: ibi quoque Alexandrae 
datam cum Sosio colloquendi copiam licet liberiori viduae, alia quoque 
cognoscendi hospitis deesse copia non potuerit, cum praesertim hujusmodi 
et causas et personas requireret. Deinde collato utrimque consilio id se 
dedisse sententiae, ut utriusque imagines Antonio dirigerentur. Perstrictum 
illum splendore imaginum, et Sosii praecipue testimonio (qui nihil tale 
se umquam vidisse in terris asseveraret, et gratiam illis non hominum, 
sed divinam inesse lenocinantem: ut excitaret viri minime sobrias cupiditates) 
scripsisse
-----------------------------------------------------------
Herodi, ut Aristobulum ad se sine mora mitteret: de Mariamne quod sibi 
conjuncta foret, praetermisisse. Non quo cooperire libidines suas, vel 
in his quae nuptae essent apud maritos soleret, cui sine periculo usus 
foret, flagitium sine pudore; sed quo Cleopatrae caveret indignationem, 
quae utriusque quidem sexus rivali offenderetur, sed amplius si sociatam 
viro mulierem deprehendisset; quia se decore super omnes excellere mulieres 
arbitrabatur. Perlectis itaque litteris, Herodem excusavisse, quod sine 
seditione populi et perturbatione totius gentis avellere a suis nobilem 
non posset adolescentem, atque ut satisfaceret Alexandrae, spopondisse 
Aristobulo sacerdotium: sed cum moras fieri promissis vidisset, et arte 
se ludi putaret; Alexandram paravisse navigium,
-----------------------------------------------------------
ac ipso apparatu fugae cognito per Sabionem consilio revocatam esse cum 
filio. His motum Herodem dissimulasse ad tempus injuriam, et accelerasse 
Aristobulo sacerdotii collationem, ut honoris specie paratae necis invidiam 
velaret: qua peracta, ut diximus, quasi fulmine ictus, exagitatus est, 
simul et affectati adulterii afficto a suis crimine, quod sciret Antonium 
promptum ad libidines, et invelatas, ex eo quod plurimum poterat inflammantem 
in omne genus amatorium cupiditates. Cleopatrae quoque inexpiabilem rivalitatis 
praecipue dolorem atque immanitatem, quae plurimos virorum, quos seniores 
circa uxorum reprimendam intemperantiam compererat, interemisset, imminere 
sibi periculum non solum amittendae conjugis, sed etiam subeundae mortis 
perhorrescebat.
-----------------------------------------------------------
Proposuit itaque ipse contendere in Aegyptum, ut Antonium vel Cleopatram 
quam maxime metuebat, deflecteret. Evocatum alii ferunt M. Antonii litteris 
eo tetendisse, ut necati adolescentis causas praestaret. Profecturus tamen 
affini suo Josippo cui Salome germana regis in conjugium convenerat, secreto 
aperit, suspectam sibi necem propter conjugalis formae appetentiam, quam 
missa sui decoris specie prodidisse mulier argueretur; idque quasi affini 
negotii committere, ut si ipse ab Antonio exstinctus foret, Mariamnem necaret, 
ne merces flagitii superesset. Josippus haudquaquam, ut arbitror, studio 
proditionis, sed quo mulieris erga virum sopiret querelas, quibus se afflictam 
diceret ardere odiis viri, mandatum exprimit, atque ad affectum
-----------------------------------------------------------
amantis interpretatur quod ne mortuus quidem pateretur Herodes sejungi 
se ab uxoris societate. Sed mulier longe aliter quam Josippus aestimaverat, 
ad argumentum traxit implicatae adhuc in se crudelitatis, cujus exercendae 
post mortem quoque suam exsecutionem affini proprio mandavisset; infestum 
illum sibi injuria, qui suspiciones suas non argumento aliquo veritatis 
examinaret, sed praeruptae mortis exitio urgeret; nullum odiis finem fore, 
quae ultra ipsum vitae ac salutis defectum extenderentur. Sed Josippus 
domestici mali immemor, dum alienam conjugem ultro reconciliare expetit, 
suae conjugis
-----------------------------------------------------------
adversum se inflammavit suspiciones: quae et colloquia viri proprii cum 
Mariamne, morasque in aula regia haud perfunctorie ferendas arbitrabatur. 
Denique ubi frater revertitur, insimulationes non distulit, injuriam addens 
suam regalibus contumeliis, quod sibi quoque Mariamne ademisset maritum: 
sed Herodes praestrictus licet, tamen haudquaquam gravius primo commotus 
est, nec infensum se uxori praebuit, cum etiam vi amoris infractus, quodam 
die mulieri jurare coepit, quod tanto eam diligeret affectu, ut numquam 
alterius mulieris flagraverit cupiditate: ita omnes ex animo abjecerit, 
ut uxori fidem servaret. At illa: Satis, inquit, amorem erga me tuum mandatis 
quae Josippo dederas, declarasti praecipiens ut me occideret. Quomodo potest 
amare, qui occidere
-----------------------------------------------------------
potest? Amens illico rex ubi audivit secretum suum proditum, cogitare coepit 
numquam proditurum fuisse Josippum, nisi captus amore mulieris mercedem 
proditionis stupro quaesisset, manifestatum quod diu latebat, in aperto 
crimen indubia corruptione: non frustra excitatam sororem, quae domesticam 
injuriam prae ceteris deprehendisset. Itaque indignatione nimia furens 
animique impos exsilivit de lectulo, fugiens corruptelae turpis contagia, 
nec furentem capiebat aula: audivit soror vociferantem, continuoque rapiens 
tempus ad argumentum insimulandi et occasionem nocendi, confirmavit indignantis 
suspiciones: impulsus itaque dolore injuriae insimulatione germanae, jubet 
occidi utrumque; nec multo post secuta est factorum poenitentia: et ubi 
ira cecidit,
-----------------------------------------------------------
amor successit, et passio resuscitata est, tantusque incanduit fervor cupiditatis, 
ut defunctam non crederet, atque in excessu mentis positus, quasi viventem 
alloqueretur. Et sicut ad eam quae viveret pueros dirigebat, rogans, ut 
depositis simultatibus, ad sese veniret, et redderet se conjugali gratiae. 
Vix denique multo edoctus intervallo temporis obiisse credidit, quam pro 
amore tamquam immortalis feminam decoris mori non potuisse arbitrabatur. 
Tantus erat affectus erga defunctam. Denique efferus, postea atque in multorum 
necem praesentium odio fertur exasperatus, nec solum morbo animi laborasse, 
sed etiam gravi corporis aegritudine, quam ex pestilentia quoque aeris 
contractam aiebant. Nam tractus coeli corruptior plurimis pestem creavit. 
Unde consultis
-----------------------------------------------------------
medicinae peritis, silvarum secretis sese abdit, et refuso paulatim vigore, 
venatibus salubritatem corporis pariter ac mentis salubritatem recepit.



          CAPUT XXXVIII.
Hoc quoque addebat miraculis suis quibus defunctae suspiciebat gratiam, 
luisse se injusti poenas flagitii, et elementorum aegritudine expiatum 
interitum tanti decoris; excidio mundi, populorum lue unius mortem, sorte 
tamen impari vindicatam, cum
-----------------------------------------------------------
fructus terra abnueret, fames augeret pestilentiam. Hunc Mariamne exitum 
tulit, sobrie viro pudica, sed insolens formae conscientia. Cui magnanimitas 
superfluebat, sedulitas deerat, ut blanditias dedignaretur mariti, secura 
quod nihil ab eo qui supra modum diligeret, exitii perpeti posset: nec 
solum ad praesens ultionem reperit, sed etiam in reliquum haereditaria 
odia transmisit. Cui successere filii materni doloris exsecutores pio erga 
matrem quidem affectu, sed erga patrem impio: cum utrique parentum pari 
munere jus naturae solvendum foret. Nec inexercitatos dolor reperit: nam 
diu Romae eruditi Latinis juxta et Graecis litteris, astutiam non mediocrem 
assumpserant, et absentes compererant necem matris, plerisque in odium 
patris impulsoribus asperabantur.
-----------------------------------------------------------
Regressis quoque ne conspectus quidem paterni reverentia sedulitatem infuderat; 
crescebat cum aetate malitia. Accessit etiam ex conjugii societate praesumptio, 
quod alteri Salome filia neptis Herodis, alteri Archelao genita qui Cappadociae 
regnum tenebat, in jus copulae nuptialis convenerant, et nobilitas conjunctionis 
odiorum dederat auctoritatem. Offendebatur igitur Herodes, vel tacito filiorum 
ingenio excitatiore, quam paterna pietas pati posset, quae etiam vultu 
frequenter laeditur. Addebantur et stimuli ab his qui ab insidiis filiorum 
cavendum, quasi solliciti crebro denuntiabant, asserentes, quod ultrices 
materni exitii armarent manus. Quibus perterritus Herodes Antipatrum Dosidis 
filium praeferre fratribus, atque ad sui gratiam uberiore
-----------------------------------------------------------
effectu coepit lacessere. Ardere majoribus odiis aula regia, et certamine 
fratrum concuti: dum illi indignantur, quod privatae mulieris filius sibi 
in regno ortis praeferebatur: ille versutus adulandi, quo se inferiorem 
materno latere cernebat, eo studiosius commendare sese patri, appetere 
germanos compositis insimulationibus non quiescebat, donec ipse per se 
ac per alios quos sibi adjunxerat, excluderet ipsos ab affectu paterno. 
Denique regnandi his spem omnem ademit, ita ut publice condito testamento, 
solus imperii successor designaretur, missusque ad Caesarem Romam praeter 
insigne diadematis omni ornatu cultuque regio fulciebatur. Inde in Judaeam 
regressus, aucta erga se Caesaris plurimorumque illustrium virorum gratia, 
exigui prope temporis intervallo tantum
-----------------------------------------------------------
praevaluit, ut etiam matrem conjugio patris adderet: geminisque armis, 
adulandi arte et simulandi versutia, ita germanos urgere apud patrem coepit, 
ut patri filius necem pararet. Denique furens animi Romam petit attracto 
secum Alexandro, quem reum magici adversum se criminis ante Caesarem statuit. 
Ille data sibi copia deplorandae calamitatis, aerumnarumque omnium, cum 
videret sibi suppetere tanti judicis auctoritatem, qui nec ab
-----------------------------------------------------------
Herode traduci per gratiam posset, nec ab Antipatro circumveniri, nihil 
praetereundum ratus, flagitia patris quadam perstrinxit modestia, ut nec 
urgere tamquam accusator videretur, nec occulta esse sineret, cum plurimum 
causam juvaret, si se ob necis maternae dolorem paternis peti odiis demonstravisset. 
In talibus enim judiciis nihil magis liberos gravat, quam naturae pietas 
et pietatis auctoritas: quae si aliquanto traducuntur flagitio, praejudicium 
minuitur, praerogativa excluditur. Ubi vero ad objecta patris ventum, validis 
refellens assertionibus, alienum sceleris primo fratrem demonstravit, qui 
suorum esset consors periculorum, quem innoxium in crimen vocari ingemiscebat. 
Adstipulabatur purae conscientiae agendi jus et dicendi peritia, nihil 
sibi
-----------------------------------------------------------
ac fratri relictum honoris, sublata omnia per scelus germani, patrisque 
facilitatem. Amarissime deplorabat necem sibi irrogari, quam pater eo usque 
expetit, ut crimen adjiciat, flagitium adjungat. Quibus dictis coegit in 
lacrymas universos, atque eo sortem deduxit judicii, ut Caesari accusatio 
non probaretur, pater reconciliationem amplecteretur. Id gratum admodum 
et praecellentissimum Romano principi, non solum regi inclyto regnum donasse, 
sed etiam liberos reddidisse. Itaque justo definitum examine, ut sic paterni 
juris reverentia inviolata maneret, et tuta filiorum innocentia; patri, 
ut decebat, obtemperarent liberi. Ipse inoffensum naturae affectum cohiberet 
filiis; cui vellet tamen, regnum relinqueret. Redit ex urbe Roma cum patre 
Alexander, judicio
-----------------------------------------------------------
magis, quam suspicione absolutus. Vacare enim mentem Herodis ab odio filiorum 
Antipater non patiebatur: ipse enim erat odiorum materia: premebat tamen 
studium suum contuitu reconciliationis, ne appetitae germanitatis scenam 
proderet, insidias manifestaret. Ubi ventum est in Ciliciam, et navigantes 
in Eleusiam applicaverunt, suscepit eos Archelaus opimo convivio, gratias 
agens Alexandri generi sui causa, quod exemptum periculo reconciliatione 
etiam dignum aestimasset. Ipse etiam litteris per suos directis, amicos 
rogaverat, ut genero defensionis adjumento forent, et discedenti obtulit 
XXX talenta hospitalitatis munere, ac Zephyrium adusque regem perduxit. 
Regressus domum rex continuo populum advocat, apud quem hoc modo disseruit.



          CAPUT XXXIX.


-----------------------------------------------------------

Modo causa mihi, Hebraei cives, et utilis et fructuosa fuit Romam petendi, 
profecto ut de filiis meis Caesar judicaret: ne solus ego qui irascebar, 
cognoscerem, perrexi ad Caesarem: ut qui regnum reddiderat, de successore 
meo pronuntiaret. Adjecit beneficiis suis, ut quod difficile erat, prope 
amissos filios patri repraesentaret; fratribus quod supra regnum est, concordiam 
redderet. Redeo igitur ditior quam profectus sum: didici esse melior pater, 
quia didicerunt
-----------------------------------------------------------
filii mei esse meliores liberi, Caesaris beneficio. Statuit enim, ut ex 
meo arbitrio penderet filiorum successio, ne praerogativa successionis 
superbiam gigneret. Ipse mihi successorem darem, quem elegissem: eum scilicet 
qui meruisset: eum, qui patrem amplius honoravisset. Imitabor Caesarem; 
ipse enim absolvendo juniores filios meos, seniori filio pares fecit. Itaque 
simul tres liberos hodie reges constituo: illi aetas, istis nobilitas astipulatur: 
nec numerus moveat: magnitudo regni et pluribus abundat. Arbiter primo 
sententiae meae Deus: deinde etiam vos accedite: quos Caesar conjunxit, 
constituit pater, vos honore congruo prosequimini, ut neque immoderatus 
neque infimus honor sit: aliud inflat, aliud exasperat. Quod cuique portionis 
suae meritis
-----------------------------------------------------------
suppetit, impartiatur. Non enim tantum quis delectat eum quem supra mensuram 
honorat, quantum laedit eum cui debitum negat. Et plerumque uterque eorum 
offenditur, ubi praelationis adulatio est. Sum certe omnibus pater. Honor 
filiorum haud dubie patris gloria est. Si tamen supra modum quis liberos 
meos excolat, reus est mihi etiam pro liberis meis, quibus auctor prolapsionis 
est: Nimius enim cultus audaciae sumptus est. Numquid invideo liberis meis? 
Absit: sed malo eos minus cum gratia posse, quam plurimum cum seditione. 
Quod enim superbiae vel rapinae est, cito labitur: quod gratiae, diu tenetur. 
Unde curae erit mihi, ut sponsores concordiae adjungam liberis meis parentes 
amicosque, quorum hortatu mutuae dilectionis affectum induant. Nam cum 
omnis
-----------------------------------------------------------
sermo malus facile mentem audientis inficiat, tum maxime assidua colloquia, 
et diuturnus usus pestem animis infundere solent, quo contagio quodammodo 
in mores cohabitantium cito transeat: etsi tranquillitas morum sit, tamen 
ut stagnum mite licet, ventis exagitantibus assurgere in aestus valet: 
ita bona natura improbis monitoribus fluctuat. Arbitror itaque quod in 
me unusquisque spem sui potissimam debet recondere; non enim quod accedit 
liberis meis, mihi deperit. Plus unusquisque tribunorum vel militum revereri 
debet patrem imperatorum. Ego, ego sum, qui mercedem universis rependam, 
pro his etiam quae filiis meis detuleritis. Si recta advertero studia factis 
remunerabor; malevolentia pretium referet suum, ut apud eum quoque quem 
putaverit adulandum,
-----------------------------------------------------------
fructu excidat. Vos autem boni filii, considerate primum naturae religionem, 
cujus gratia et bestias ligat, quae etiam feras cogit in amorem necessitudinis: 
manet inter indomitas pecudes mutuus amor, et periculis propriis redimunt 
suos belluae. Reveremini etiam Caesarem, qui vos ex inimicis amicos fecerit. 
Tertio me ipsum, qui rogare malo, cum possim jubere: manete fratres, nolite 
exurere quod generati estis. Do vobis vestem et cultum imperialem: sed 
pretiosius est, quod suadeo, vestri amoris intemetum
-----------------------------------------------------------
signaculum. Si pietas maneat, regnum delectat: si desit gratia, vile imperium 
est et plerumque noxium. Ergo dum vos experiar, habebitis interim non regnum, 
sed regni honorem. Si patrem dilexeritis, jus sequetur: mei tamen amorem 
in vobis probate: omnibus quibus delectare regnum solet, ut principes potiemini. 
Onera imperii et moles negotiorum me solum, et si nolim, manebunt. Et ideo 
vobis prodest mea velle: quia ego quae vestra sunt, et volo et mea arbitror. 
His dictis osculatus est filios, ut eos uno osculo charitatis invicem sibi 
necteret. Quo facto conventum dimisit.



          CAPUT XL.
Discessere plerique laeti, quibus placebat concordia germanitatis: sed 
cum fratribus revertit dissensio eoque gravior, quod dignitas potior, cui
-----------------------------------------------------------
amplius invideretur, et nocendi suppeteret major potestas. Dolebant filii 
Mariamnes aequatum sibi privatae filium mulieris qui regni nesciret prosapiam. 
Contra Antipater distinctam sibi a fratribus regni spem dedignabatur; et 
invidebat germanis, quibus posteriora pro primis vix reservarentur. Sed 
hic sese tegebat et velabat, odio praetendens gratiam, illis consilium 
omne in sermone obvium, etiam non quaerentibus. Promptior lingua et secretorum 
prodiga, quidquid locuti forent apud Alexandrum, continuo apud Antipatrum 
erat: multa etiam quae non dixerant, simulabantur. Pleraque internuntius 
cum incremento adjiciebat. Architectus omnium quibus appeterentur fratres, 
Antipater erat, cujus vita
-----------------------------------------------------------
nihil aliud erat, nisi quoddam versutiarum conciliabulum, scena improbitatis, 
argumentum scelerum, flagitiorum ministerium. Subjiciebat judices, subornabat 
testes, simulabat defensionem, quasi in theatro personam fratris circumferens, 
ut leviora excuteret objecta, gravioribus cederet, quo magis patrem falleret, 
et vehementius in fratres moveret; maximeque acerbabat arte invidiam paternae 
necis paratae, ut regnum eriperetur, quia regibus metus periculi suspectior: 
sed ne sine repulsore minus verisimilia regi viderentur, ipse primo tentabat 
refellere, deinde constringi se manifestis rerum indiciis volebat videri, 
ut perorata utrinque causa, quasi nihil judicio defuisset amplius, pater 
tamquam in convictos filios excitaretur: nulla enim res majorem
-----------------------------------------------------------
fidem assertis dabat, quam quod Antipater fratrum defensor aestimabatur. 
Hac fraude plurimorum captabat gratiam, ipsius quoque patris in se mentem 
inclinabat. Quidquid quotidie fratribus minuebatur, de affectu paterno 
in ipsum transfundebatur. Abducebat amicos regios, parentesque et praecipue 
fratrem regis germanum Pheroram, et Salomen ejus sororem alienos a nepotibus 
fecerat, ut non modo eos non defenderent, sed etiam appeterent atque odissent. 
Accedebat odiorum materia
-----------------------------------------------------------
uxor Alexandri Glaphyra, quae muliebriter satis praesentium insolens extollere 
sese occeperat fastu superbo: eo quod omnibus praeemineret prosapiae claritudine. 
Itaque quasi dominam se omnibus qui in aula erant regia, praeferebat, patrem 
avumque regem sibi, et praecipue Darium Hydaspen materni generis apicem 
solita jactare contumeliisque ignobilitatis afficere Salomen regis sororem, 
vel Dosidem conjugem: quod illis dolori, sibi odio foret. Caeteras quoque 
feminas similiter exasperare, quae regi propter decorem magis quam propter 
nobilitatem generis copulabantur. Plurimis enim Herodes praeter regium 
morem, etiam Judaeorum usu quasi quadam erroris licentia delectabatur, 
qui figuras majorum vitiis suis obtentui ducunt. Gravabatur ergo Alexander 
uxoris insolentia: Aristobulus quoque iisdem quibus Glaphyra
-----------------------------------------------------------
sermonibus uxorem incessebat: dejecti illam status, nec conferendam regiae 
proli: imparem Glaphyrae sibique esse opprobrio, quod frater regalis generis 
conjugio potiretur, ipse privatae uxoris contubernio degenerasset, demens, 
qui conturbaret convicio proprias necessitates. Quibus perstricta contumeliis 
uxor Aristobuli, ad matrem cum lacrymis omnia perferebat. Salome autem 
comperta per filiam regi Herodi annuntiabat: at ille monere filios quam 
perdere commodius ratus, vocatos partim imperatorie terruit, partim affectu 
paterno hortatus est, ut fratrem amarent, neve ut hostes dissiderent, veniam 
tribuens superioribus, denuntians correctionem futuris. At illi compositis 
sese insimulationibus
-----------------------------------------------------------
peti pluribus deplorantes, orare simul et polliceri operibus ipsis, in 
reliquum propriae fidem defensioni daturos: tantummodo factum pater exspectaret, 
ne temere auditis crederet: non enim defuturos delatores improbos, quamdiu 
auditor credulus suppeditaret. His et talibus emollito patre, quamvis eo 
tempore imminentem depulerint metum, moestitiam tamen coacervarunt, quod 
urgeri sese a Pherora et Salome videbant: quorum alter patruus, altera 
soror patris, quibus defensioni esse debuerant, insidiabantur: accedebat 
enim formido gravis, quod plurimum poterant apud patrem. Nam accepto diademate, 
prope universam regni potentiam cum fratre suo Herodes participaverat, 
nec mediocres utrique contulerat opes, et maxime Pherorae. Denique his 
annua talenta centum recondebat, praeter
-----------------------------------------------------------
eam regionem, quae ultra Euphratem sita, redituum copias multiplicabat. 
Tetrarches quoque petitu Herodis a Caesare fuerat constitutus, donatus 
etiam regalis conjugis necessitudine, quia sororem regiae conjugis in connubii 
sui sortem adsciverat. Post cujus obitum desponsata sibi seniore regis 
filia in gratiam successerat generi, nisi amore captus ancillulae, regalis 
puellae copulam declinavisset. Qua exasperatus Herodes contumelia, ei y 
filium tradidit, qui postea
-----------------------------------------------------------
Parthico bello occidit. Insimulatum tamen apud se Pheroram, quod venenis 
appetivisset fratris salutem. Qua suspicione ne vivente quidem caruerat 
uxore: plurimorum primo, et ad postremum amicorum ejus quaestione exercita, 
vacuum ejus cujus arguebatur facinoris inventum volens absolvit: dans etiam 
fugae veniam, quod rapta quam diligebat ancilla, depositionis initae, ut 
ad Parthos confugeret, similiarium suorum confessionibus modum detegebat. 
Respiraverat aliquantulum Alexander, dum Pheroras accusatus incessitur, 
et ipse incessit Salomen, quod spopondisset nuptias suas Obodae Sylaeo, 
qui erat regis Arabiae procurator, Herodi inimicissimus. Sed remisso utrimque 
crimine tempestas domus in Alexandrum incubuit, atque ipsum gravi periculo 
involvit: furebat enim saeva pestis, et procella totius
-----------------------------------------------------------
aulae Antipater. Omnibusque modis et conventu etiam propinquorum ingravans 
fratrem, ita ut turbato mentis sobriae statu, instare sibi Alexandrum cum 
gladio pater magnis vocibus protestaretur. Venerat in medium scena hujusmodi, 
quod eunuchos tres, quorum unus pocula regi ministrare solitus foret, alius 
fercula coenae inferre, tertius torum observare regium, nec umquam discedere, 
cum se Herodes lectulo composuisset, donis uberioribus illexisset Alexander 
ad sui gratiam et turpis flagitii societatem. Quo prodito, suppliciis adacti 
spadones, obscenae ludibria libidinis manifestarunt, promissa etiam amatoria 
tegere nequeuntes, quibus sermonibus sollicitati hujus modi forent, et 
qua stupri mercede retexuerunt, ut involutum dedecore parricidium
-----------------------------------------------------------
crederetur, inesse sibi juventae gratiam, formae decorem, robur aetatis, 
contra invalidum Herodem, et jam senecta gravem, qui capillum inficeret 
ne aetatem proderet, a quo cum vellet regnandi jus in se transfonderet, 
praemiaque polliceri ingentia: et ideo eos in juvene spem suam constituere 
oportere, non in decrepito sene cui ipsa natura finem acceleraret. Quae 
graviter quidem Herodem movebant: sed illud prae caeteris, quod conspirare 
ei militarem manum ducesque exercitus, et centuriones spadonum indicio 
compertum haberet: denique ita exagitatus est, ut nullum saevitiae genus 
praetermittendum putaret, nulli crederet, omnes suspectos haberet. Velociores 
erant poenae quam interrogationes flagitiorum, et judicium praeveniebat 
eorum exitus. Rapiebantur
-----------------------------------------------------------
passim ad supplicium, quos aliqua incessebat suspicio. Fervebant calumniae; 
multi volentes regi placere, deferebant reos: sed illico etiam ipsi qui 
alios detulerant, deferebantur, et cum reis suis ducebantur ad locum poenae. 
Ita efferaverat Herodes in universos, ubi si aliquis eorum superesset, 
suspectus foret. Aliter rex non putans se esse securum, nisi deficeret 
genus humanum. Insimulatis
-----------------------------------------------------------
irreconciliabilis, amicis incredulus, familiaribus superbus, immitis reis, 
pavidus ad omnia, ut crebro sedes mutaret, noctes sine somno duceret. Qui 
omnibus exasperatus repente Alexandrum alligatum vinculis sepsit custodiis, 
et amicos ejus in quaestiones vocavit. Qui negabant, inter supplicia moriebantur. 
Rursus tacentes, quia nihil quod esset suspicionibus consentaneum confitebantur, 
usque ad mortem supremam exulcerati. Tamen aliqui vi tormentorum et poenarum 
victi acerbitate, propositum adolescentibus asserebant, ut venationi intentum 
occiderent patrem, et ad urbem Romam sine mora pergerent ut effugii poena 
eluderetur. Quod etsi nullo argumento fulciebatur, tamen ad solatium studii 
ferocis derivabat pater, volens vinculorum filii causas justas habere. 
Considerans itaque Alexander
-----------------------------------------------------------
obseratas aures patris ad omnem sui defensionem, nec ullo modo rem posse 
deduci, ut de innocentia sua praesumeret, qui tantis calumniarum molibus 
appeteretur; simili arte nequissimis delatoribus occurrendum putavit, ut 
fraudulentos et calumniae machinatores dolis circumveniret, atque in calumniam 
reos vocaret, quorum se calumniis urgeri credidit. Scripsit igitur quatuor 
libellos, quibus commentum sceleris quo paternam salutem appetierit, confiteretur, 
atque insidiarum hujusmodi conscios plerosque eorum a quibus ipse appeteretur, 
exposuit: atque iisdem inscripsit libris, praecipue Pheroram et Salomen: 
quod ea quoque intempesta nocte rupto adolescentis in quo habitaret, cubiculo, 
illexerit invitum, et reluctancti extorserit ut
-----------------------------------------------------------
incestum patraret. Transmisit ad regem libellos, velut indices flagitiorum 
suorum, quibus potentissimos quosque involverat regis comites atque amicos. 
In tempore illo Archelaus in Judaeam properato advenit: ut si quid posset, 
genero ac filiae opis auxiliique ferret. Sed praevidens apud infestissimum 
patrem obstructos sibi aditus, legitimae defensionis arte commotionem ejus 
repressit. Nam simul ut aulam ingressus regiam est, magna voce cum jam 
audiretur et videretur ab Herode, velut furens animi vociferari coepit: 
Vivit ne adhuc ille veneficus gener meus, et carpit hanc lucem? Ubi quaeso 
est? Ubi parricidale illud reperiam caput, ut manibus excerpam meis? Parricidio 
perire debet, qui parricidium voluit implere. Quid facturus est socero, 
qui non
-----------------------------------------------------------
pepercit patri? Quis demonstrabit eum? Eviscerabo primo scelestum, adjiciam 
filiam bono sponso: etsi sceleris non fuit conscia, non est tamen aliena 
contagii quae parricidae conjugio potiebatur. Non agnosco filiam meam, 
quae artes non deprehendit mariti, quae se non talem exhibuit socero nurum, 
ut subjectum filium patri redderet. Ego illam non ad sceleris ministerium 
junxi, sed ad consortium matrimonii;
-----------------------------------------------------------
ut cohaeredem gratiae praestarem, non criminis adjutricem. Te miror, Herodes, 
si adhuc vivit Alexander ille insidiator patris. Putabam justas illum jam 
poenas dedisse, quem deferri non oportebat. Quid enim diutius servaretur 
confessor, aut parricida talis? Sed fortasse hoc quoque divinae fuerit 
providentiae, ut amborum parentum judicio condemnaretur, qui in te laesit 
utriusque pietatem. Non me negabo ultorem, qui me ultionis exactae praedicatorem 
parabam; sed ne filiam excipio, quam infaustis nuptiis ipse despondi, te 
sponsorem secutus: non enim ego illam mariti moribus, sed fidei tuae tradidi. 
Reddat causas, quod vadem suum dissimulavit, maritum suum dilexit. De utroque 
nunc vobis judicium est: si firmus exsecutor tanti doloris es,
-----------------------------------------------------------
accingere pater, sequestra pietatem: non optandum quidem officium patribus, 
sed non dissimulandum. Si te pietas mollit, inflectit natura, mutemus vices, 
ut ego in tuo filio, tu in meo pignore ministerii mutui simus exsecutores. 
Hujusmodi orationem circumfremens traduxit Herodem, atque a furore animi 
paulatim intentionem ejus emollivit, ut quasi compatienti atque unanimo 
sese crederet, et daret ei libellos legendos, quos Alexander composuerat. 
At ille singula quaeque advertens, ubi intellexit magis dolore congesta, 
quam fide suffulta, profundo consilio minuere paulatim invidiam tentamenti 
parricidalis, atque objectorum causas in eos qui descripti fuerant, et 
maxime in Pheroram coepit transfundere. Itaque ubi advertit regem a sua
-----------------------------------------------------------
sententia non abhorrere: Considerandum, inquit, ne forte adolescens magis 
tantorum improborum insidiis appetitus apud te sit, quam tu ab adolescente. 
Quid enim causae erat, ut tuam appeteret vitam, cui regni honorem concesseras, 
regnandi jus reservabas et spem successionis? Quid enim appeteret, quod 
habebat? aut quemadmodum tantis muneribus ingratus foret? Quidve aliud 
ageret in tua nece, nisi ut suum affectaret periculum? quod te vivo metuere 
non posset, defuncto timeret, ab his utique a quibus etiam sub patre positus, 
propriae salutis excidium perhorresceret. Patet ista aetas fallaciae, facile 
decipitur, et fraudulentorum insidiis circumvenitur, vix resistit dolis 
aetas senilis: plerumque tamen et senum prudentia circumscribentium versutis 
insidiis irretitur.
-----------------------------------------------------------
Ergo si maturior usus saepe labefactatus est; quid mirum, si aetas immaturior 
adesse non potuit sibi, cum insidiantium catervis perurgeretur? Illos igitur 
perturbatores regiae domus esse, illos incitatores adolescentium, seminatores 
discordiarum, qui in desperationem salutis deduxerint adolescentem, ut 
stomacho magis indulserit, et ultioni potius quam absolutioni intenderit, 
aliquid etiam impartierit commotioni. Quibus paulatim inflecti Herodes 
coeperat, et mollire indignationem circa Alexandrum. At vero in Pheroram 
commoveri vehementius, quod illis quatuor libellis ipse omnium flagitiorum 
minister,
-----------------------------------------------------------
et totius scenae architector exponebatur. Qui videns regem Archelao mentem 
inclinavisse suam, atque in eum prae caeteris praeponderare gratiam interioris 
amicitiae, ad ipsum se contulit, obsecrans ut animum sibi regis conciliatum 
redderet. Verum ille innexum plurimis scelerum vinculis, quibus evidenter 
regi parasse insidias convinceretur, atque appetisse adolescentem, nullam 
habere veniae spem aiebat, nisi deposita inficiandi versutia, quae objecta 
sibi fuerant, confiteri germano sui amanti, atque ab eodem poscere sibi 
indulgentiam non dubitavisset: hujusmodi sese actioni, quibus posset studiis, 
non defuturum. Mutata itaque veste, suffusis lacrymis, specie miserabili 
fratris inhaerens vestigiis, orare veniam, improbitatem fateri, omnia de 
quibus argueretur,
-----------------------------------------------------------
non abnuere, sed recognoscere dementiam sibi causam fuisse tantae prolapsionis, 
quo nimius in eo furor amore sibi dilectae mulieris exaestuasset. Statuo 
itaque Pherora suorum flagitiorum accersitore pariter ac teste, tamquam 
pro mercede compositi, quod in usus suos caderet argumenti: Herodem Archelaus 
deprecabatur, ut naturae contemplatione molliret iram, fratrique ignosceret, 
supra vindictam constituens jus naturae. Nec mirum, si in maximis regnis, 
tamquam in magnis corporibus saepe aliqua membra ferveant, quae non incidenda, 
sed mollioribus sint curanda medicamentis. Sibi quoque multo graviores 
compositas a germano insidias, sed remisisse se necessitudini quod debebatur 
dolori; ut quo magis poenam levaret ingrati,
-----------------------------------------------------------
eo amplius causam gravaret. Cum haec atque hujusmodi alia subtexeret, mitigavit 
quidem Herodem, ut germano remitteret, sed ipse tamquam inexorabilis genero 
manebat. Denique minitabatur, quod divelleret ab eo filiam, tantisque fremebat 
indignationis suae motibus, ut ipse Herodes satis expiatum filii adversum 
se facinus arbitraretur, ultoremque suarum injuriarum rogaret, atque ipse 
pro reo suo apud socerum interveniret, quo de integro renovaret nuptias. 
Perseverabat Archelaus, cui vellet Herodes alii nurum suam jungeret, praeter 
Alexandrum: cujus etiam causa uxor traduceretur, atque ea arte multo amplius 
impellebat Herodem, ut ille sibi filium redditum putaret, si conjugium 
ejus non solveretur: Quod ille uxorem impense diligeret, ex
-----------------------------------------------------------
qua etiam filios suscepisset, dulces avo, gratos parentibus; hoc munus 
restituti sibi filii fore, quia non mediocri ex parte bona uxor viri sui 
reprimeret errores, aut compensaret officiis invidiam flagitiorum. Quae 
si ab eo divelleretur, nullum remedium viro futurum, quin praeceps in omne 
rueret nefas. Molliores enim fieri solere scelerum praesumptiones, quae 
domesticis affectibus revocarentur. Vix tandem Archelaus inflexus, reconciliatur 
ipsi genero, atque eidem reconciliat patrem. Hoc consilio eripuit nerum 
neci, ut pro mercede acciperet ejus absolutionem, dum condemnare se potius 
simulat, quam
-----------------------------------------------------------
intervenire. Pro quo si intercedendum putasset, haud dubie nihil impetrasset. 
Addidit oportere eum Romam pergere purgatum ab his, quae pater in eo suspectaverat, 
quoniam omnia ipse scripsisset Caesari. Quod aeque compositum reor, ut 
hoc genere Alexander cum se purgasset, Caesari commendaretur, atque Antipatri 
paratae fratribus insidiae patescerent.



          CAPUT XLI.
Hoc consilio soluta factio et conversio facta in laetitiam, instauratur 
convivium in indicium initae reconciliationis, cujus auctores Archelaus 
septuaginta talenta, et sedile aureum gemmis insignitum: electi quoque 
eunuchi regali conferuntur magnificentia, et concubina (cui Panichis nomen 
erat) dono
-----------------------------------------------------------
datur, atque accipitur. Similiter et propinqui monitu regis, clarissimis 
donis Archelaum munerabantur, nec quisquam familiarium ejus exsors muneris 
fuit: quibus omnibus Herodes pro uniuscujusque meritis plurima impartiebat. 
Prosecutus est etiam cum potentibus suis usque ad urbem Syriae splendidissimam, 
Antiochiam nomine, in regnum suum regredientem. Evaserat Alexander, nisi 
se immersisset in Judaeam vir Archelai artibus longe exercitatior, Lacon 
genere, Eurycles nomine, nimie cupidus opum, earumque pro negotio contemptor, 
ubi majora potiundi spes refulgebat. Denique non contentus Laconicis facultatibus, 
in effusiones regias animum intenderat, venandique artifex Herodem antiquis 
opimis adorsus muneribus, remunerationi
-----------------------------------------------------------
amplissimae locum paravit; longeque uberiora quam obtulerat, adeptus, tamen 
non satiabatur, nisi cruentis atque impiis factionibus gratiam sibi regis 
emercaretur. Itaque more quodam usuque Graecis familiari regem adulando, 
praedicandisque omnibus ejus, non solum quae laudis aliena, sed etiam involuta 
vitiis forent, in intimam ejus amicitiam brevi pervenit, ut inter primos 
secretorum arbitros eligeretur: adstipulante etiam patriae praerogativa, 
quod Spartiatas Judaei cognato sibi genere copulatos, pro fratribus habent. 
Is ubi regiae domus vitia cognovit, suspectum animum patris, fratrumque 
inter se odia, novis artibus carum se omnibus simulans, quasi fidus singulis 
habebatur; sed pro ingenio regis aut munerum merito sua studia formabat, 
ut adjunctior
-----------------------------------------------------------
esset Antipatro; Alexandrum dolis atque insidiis circumveniret, familiari 
specie utrumque exasperans: illum praerogativa aetatis regno debitum, istum 
materni generis praeditum nobilitate, jure superiorem: neque cum vilissimae 
corruptelae pignore aequale illi consortium. Quibus captus Alexander, utpote 
adolescentior, qui delectaretur his quae dicerentur sibi, non perpenderet 
illa, quae rursus de se apud Antipatrum componerentur, effudit sese mercenario 
Antipatri
-----------------------------------------------------------
et proditori suo, aperuitque mentem lubrico ingenio affectuque incauto, 
patrem sibi auctorem malorum conquerens, qui matrem sibi eripuerit, regnum 
decoloraverit, quod sibi ab avo, veterisque prosapiae infulis debitum cupiat 
avertere; fraudari legitimos jure successionis, praeferri spurium stupri 
mercede; sed non diu quietura judicia Dei, ut qui uxorem innocentem necaverat, 
non etiam ipse propere parato per conjugem imperio defraudaretur. Quae 
sine mora Lacon ad Antipatrum deferebat, circumvento etiam Aristobulo, 
ut ejusdem querimoniae laqueis innecteretur, et pretio coacervata regi 
insinuabat, dicens; silentio se premere nequivisse tam immane facinus, 
et pro hospitii munere gratiam se lucis repraesentare, quam creptum ire 
filii pergerent,
-----------------------------------------------------------
quos nisi ipse simulatione consilii fidelioris revocavisset, jam dudum 
Alexandri gladio interfectum patrem, regnumque indignis haeredibus vacuefactum. 
Neque Alexandro religioni esse parricidalem atrocitatem, qui maximi sceleris 
loco duceret, quod adhuc avi matrisque necem inultam haberet. Conveniri 
se ac perurgeri peremptorum querelis, ut tam atrox flagitium ulcisceretur. 
Deberi sibi inferias interfectorum exigi, successionemque eorum non oportere 
contaminari, ut ab eo qui majores eorum occiderat regnum adipisceretur; 
renovaturum se judicia Caesaris, non simili ut ante, reverentia, sed ut 
Caesar ipse cognosceret omnia secreta regis, quaesitas sanguine opes, provinciam 
labefactatam; reperturum se ab inferis avum, matrisque acerbissimam
-----------------------------------------------------------
necem demonstraturum, ut successor alienus in regnum regium subrogaretur. 
Excitaverat regem Eurycles; Antipater tamen parvi aestimans unius suggestionem, 
alios quoque accusatores fratribus subornabat, qui dicerent cum ducibus 
quondam equestris exercitus Jocundo et Tyranno sermonem initum, compositas 
regi insidias dolore decessionis; in cervicibus periculum, nisi mature 
caveret. Denique non distulit Herodes, illicoque raptos severe interrogat; 
sed nihil illi, de quibus arguebantur, confessi reperiuntur. Et quia impune 
tam gravia simulabantur apud eum, qui criminum se vindicem profiteretur 
et negligentem calumniarum; non deerant, qui hujusmodi insidias machinarentur, 
quas acceptiores fore patri crederent. Nam et epistola
-----------------------------------------------------------
prolata est, quasi ad castelli praepositum ab Alexandro et Aristobulo data, 
ut occiso rege, confugiendi sibi potestatem faceret, donec armis adversum 
se insectantes munirent, caeterisque subsidiis defensionem pararent. Excruciatur 
castelli praepositus, et nihil fatetur. Nihilominus tamen haud ullis affectati 
sceleris indiciis exstantibus, quasi rei Alexander et Aristobolus dantur 
custodiae. Eurycles quinquaginta donatus talentis auctor salutis ac vitae
-----------------------------------------------------------
habetur. Dignum est, nec eum silere, qui Euryclis tempore in Judaeam transmissus 
erat fidissimus amicorum Alexandri, quem rex quasi conscium tentamentorum 
illius interrogandum putavit: utrum ne congruerent, quae Spartiates de 
adolescentibus nuntiavisset. Verum ille nihil se de illis quidquam ejusmodi 
cognovisse, sacramento interposito fidem fecit: sed adolescentibus nihil 
profuit. A se quaestionem depulit, ne minueret delationis invidiam, et 
evacuaret Euryclis fraudulentiam, si severius interrogatus negaret. Quasi 
indignus igitur cui crederetur, ab Herode excluditur. Bonus enim pater 
accusari filios libenter audiebat, non sinebat defendi: delectabatur, cum 
appeterentur; offendebatur, si purgarentur. Denique Spartes ditatus regalibus 
praemiis,
-----------------------------------------------------------
ubi tamen Achaiam attigit, calumniarum pretium luit. Salome cum purgare 
sese nequiret, quod Sylaeo Arabi pepegisset nuptias, ubi generi secretum 
prodidit, monentis ut consuleret sibi quo fratris commotionem evaderet, 
eo quod spe futurae conjunctionis consilia regis Arabis annuntiare suspecta 
accerseretur, delicti gratiam meruit, et omnem saevitiae regalis in adolescentes 
procellam intorsit, quo ultimo atque inevitabili naufragio demersi poenas 
dederunt. Vinciuntur itaque, et quod ipsis erat durius vinculis, a se fratres 
separantur; missisque Volumnio militiae magistro, atque Olympio ex amicis 
regiis viro arguuntur apud Caesarem: at ille offensus licet, quia filiorum 
supplicia pater posceret, negandum tamen patri non arbitratus potestatem, 
in
-----------------------------------------------------------
liberos suos dedit licentiam, sed consilium adjunxit: asserens melius consulturum, 
si proximorum regis eorumque qui praeessent provinciis, concilium congregaretur, 
et judicio communi procederet interrogatio: utrum ne aliquae patri insidiae 
paratae a filiis forent; et si convincerentur intentati parricidii, ferirentur; 
sin vero fugae aut levioris culpae arguerentur, esset vindicta moderatior. 
Hac permissa sibi Herodes parricidii potestate, sed judicii conditione 
etiam moderationis admonitus, ad urbem illico Berithon properat, quam judicio 
celebrando Caesar praescripserat. Conveniunt praesules provinciarum secundum 
scripta ad se data a principe Romano Caesare. Saturninus legatique considunt, 
inter quos et procurator Volumnius: deinde cognati amicique regis,
-----------------------------------------------------------
Salome etiam et Pheroras, et Syriae primores. Archelaus solus excipitur 
ex Cappadocia, suspectae in generum arcessitus gratiae, cum accusatores 
adolescentium insidiatoresque judicium repraesentarent. Sed quae judicii 
species, ubi rei adesse sibi non permittebantur, et absentes accusabantur? 
Advertebat enim Herodes, quoniam si tantummodo viderentur,
-----------------------------------------------------------
prona hominum conditione ad misericordiam illico absolverentur: maxime 
ubi naturalis esset gratiae praerogativa. Deinde si ulla copia defensionis 
Alexandro permitteretur, quo objecta facile dissolveret. Itaque relegatis 
illis in vicum Sidoniorum, quasi in praesentes accusatio dirigebatur. Objiciebantur 
a patre insidiae sibi paratae; nulla probatio deferebatur, nulla indicia 
tentamentorum; haerebat accusator, quem nullus redarguebat. Destitutos 
undique congregabat invidiam contumeliarum, injuriarum genera, quae graviora 
morte ab his qui considerant aestimarentur. Sed nemo discutiebat, nemo 
examinare audebat, quod a patre arguebatur, a rege imperabatur. Praejudicabat 
pietatis species, terrebat jus potestatis, interrogabat sententias securus 
victoriae, nescius quod
-----------------------------------------------------------
in ejusmodi judicio aerumnosior esset qui vinceret, quam illi qui tam acerbe 
addicerentur. Saturninus condemnat adolescentes, quia aliud non licebat. 
Sed moderatur sententiam, cavendum asserens, ne peremptis duobus ex tribus 
fratribus, tertio fratri ascriberetur mors duorum. Timide quidem; sed causam 
locutus est, quod ille esset fratribus auctor periculi. Secuti sunt eum 
pauci ex pluribus. Volumnius autem funesta immurmurat, et post eum omnes 
volente rege, tali auctore pensantes mortis sententiam, diverso quidem 
affectu, sed pari sorte expromunt, quibus hoc aut adulatio extorserat aut 
odium infuderat, ut aut regis affectaretur gratia, aut parricidae crudelitas 
graviore poena afficeretur, qui in victoria sua tam amarum de se triumphum 
reportavisset.
-----------------------------------------------------------
Nemo tamen quasi factum horruit, et quasi commotus pronuntiavit. Scenae 
enim species erat, non judicii disciplina condemnare absentes, condemnare 
sine teste, sine indice, solo naturae privilegio, quod ad salutem magis 
quam ad periculum derivari soleret. Stupebat omnis Syria atque omnis Judaea, 
et attonitis mentibus tantae tragoediae finis exspectabatur. Quamvis etiam 
nota esset Herodis crudelitas, nemo tamen credere poterat, quod usque ad 
parricidium perseveraret. At in illo effera vis animi nec mari, nec terra 
cohibebatur. Itaque tamquam usu triumphantium, ut per diversa filios traheret, 
Tyrum urbem inclytam petit, inde in Caesarem transmittit, navigio spectaculum 
miserum parricidii circumferens, donec color ullus acerbissimae necis filiis 
inveniretur.
-----------------------------------------------------------
Movebatur omnis exercitus, sed metu indignationem premebat. Erat in exercitu 
regio veteris militiae vir Tyro nomine, filium habens conjunctum Alexandro, 
indulgentissimus pater, atque ob ea pignori carus, quoniam popularis quaedam 
pietatis est gratia, et maxime in suos illex dilectionis. Circa adolescentes 
quoque filios regis studio propensior,
-----------------------------------------------------------
quod ab his suus filius diligeretur. Qui supra modum concepta indignatione, 
turbatus animi vociferari coepit: opprimi justitiam, veritatem excludi, 
aboleri religionem, confundi jura necessitudinum, naturae gratiam, superfluere 
iniquitates. Ad postremum in os ipsius regis progrediens, ingerebat miserum 
esse illum, qui adversum filios suos credendum improbissimis arbitraretur: 
Pheroram et Salomen consilii arbitros regis. Quam fidem ab his referri 
posse, qui se condemnatos capitis a rege frequentissime recognoscebant, 
aut quid eos aliud agere, nisi consulere vindictae ut destitutus idoneis 
successoribus ad unum inclinaret caeteris infirmiorem? Qui facile subduceretur, 
quod ipse regius exercitus odio persecuturus esset eum, cui mors soluta 
esset fratrum duorum.
-----------------------------------------------------------
Neminem esse quem non innoxiae aetatis tangeret misericordia. Plerosque 
autem ducum indignationem suam non jam premere, sed divulgare. Quorum vocabula 
locutus, finem dicendi fecit. Quibus illico cum Tyrone correptis, Tryphon 
ex ministris aulae regiae, cui tondendi ars atque usus suppeditaret, subito 
quadam animi vanitate indicium sui facit compositum a Tyrone asserens, 
sibique persuasum, ut cum ex more barbam Herodi raderet, novaculam gutturi 
ejus imprimeret, quo perageret necem: idque ei maximo emolumento fore, 
quod de muneribus Alexandri polliceretur. Statuitur Tyro cum filio; exercetur 
deinde simul quaestio. Negantibus illis, isto nihil amplius deferente, 
cum deesset manifesta rerum fides, nullum suppeteret argumentum,
-----------------------------------------------------------
nullum indicium documentorum, Tyro jubetur vehementioribus tormentis excruciari. 
Tune miseratus filius supplicia patris, spondet aperturum se omnia, si 
patris salus sibi condonaretur, atque a rege promissa venia suggerit, quod 
impulsus ab Alexandro, pater necem regi parasset. Idque plerique ad tempus 
compositum rati, ut tali pignoris indicio Tyroni consuleretur: alii pro 
vero edictum loquebantur. Sed Herodes dubia pro certis adjudicavit, tamquam 
metuens, ne parricidii sibi facultas periret. Convocato itaque populo, 
et congregatis ducibus, de insidiis deprehensis motu gravissimo promit 
quarelam, atque in mortem eorum plebem excitat: ibique Tyro cum filio pariter 
atque tonsore, saxis ac fustibus interficiuntur.



          CAPUT XLII.

-----------------------------------------------------------
Alexander quoque et Aristobulus missi ad urbem Sebasten quae non longe 
aberat ab urbe Caesarea, strangulantur imperio patris. Hunc finem habuere 
filii Mariamnes, quorum interitu non longum laetatus, successionem sibi 
remotis illis Antipater haud dubie blandiebatur: sed in eum totius gentis 
mox non leve odium exarsit, quia apud omnes patebat ejus factione fratres 
occubuisse. Successit etiam non mediocris timor consideranti, quam multiplex 
in dies adolesceret interfectorum prosapia, cum Alexander ex Glaphyra genitos 
sibi Tigranem et Alexandrum filios dereliquisset, Aristobulo ex Beronice 
Salomes
-----------------------------------------------------------
filia, Herodes et Agrippa atque Aristobulus superstites manerent: Herodias 
quoque et Mariamne, filiae, quas sexus non impediret, et regni cupido exagitaret. 
Queis rebus perterritus Antipater, in fraude ac versutia spem constituere, 
et donis et muneribus singulos sibi magis magisque oppignerare, etiam amicos 
et domesticos Caesaris illicere ad sui gratiam pretio tentabat. Sed contra 
illi etiam, quae domi erant, in adversum sedebant. Nam rex paulatim processu 
temporis erga nepotes suos Alexandro et Aristobulo genitos molliebatur, 
et facti poenitentiam praetendebat, cum eorum quorum parentes occiderat, 
misereretur. Denique congregatis amicis et proximis suis, quadam die lacrymis 
suffusus ora, dixit ad eos: Video mihi aetatem procedere, et sine lacrymis 
aspicere non possum
-----------------------------------------------------------
parvulos hos infelicium germina patrum, quibus ego sum auctor doloris, 
ne pejore eos derelinquam conditione, quam parentes abstuli: sed illos 
mihi quaedam eripuit aerumna; hos mihi magis magisque commendat natura 
et misericordia: altera, quia nepotes; altera, quia destituti parentibus 
sunt. Erraverunt in patrem filii, quid fecerunt avo nepotes? Satis infelix 
pater fui; avus esse debeo sollicitior. Tentabo post me consulere nepotibus, 
utinam et in filiis mihi consuluissem: verum in illos communis hostis atque 
inimici obrepserit fraudulentia. Cavendum est quoque, ne hos illorum involvant 
pericula, atque uno vulnere simul filios amiserim, et nepotes perdiderim. 
Provideamus his defensores, quibus ademimus: desponsabo itaque seniori 
ex filiis
-----------------------------------------------------------
Alexandri tuam, mi Pherora, filiam, et te ei constituam patrem: tuo autem, 
Antipater, filio Aristobuli filiam, ut hoc modo fias pupillae pater. Germanam 
quoque ejus accipiet Herodes meus, ex Mariamne Hyrcani susceptus, filiam: 
haec, inquit, est mea sententia, ut invicem sibi coeunte copula jungantur 
posteritatis meae successiones; quo nemo suspectus alteri sit, et ipse 
tranquillioribus oculis videam nepotes meos, quam vidi eorum parentes. 
Quibus dictis, junxit memoratorum dexteras, et osculatus singulos, illacrymavit. 
Quod Antipater, laetantibus aliis, ita graviter accepit, ut statim dolorem 
suum etiam vultu proderet, haud mediocri constrictus sollicitudine, quod 
Alexandri filiis Archelai regis et Pherorae qui tetrarchiam tenebat, suffragia 
suppetere cerneret,
-----------------------------------------------------------
caeteris validiora. Advertebat odia sui crescere, nepotibus autem adstipulari 
misericordiam. Nec poterat Aristobuli filiam recipere domo, ne sceleris 
indicium diuturnis ejus aspectibus offenderetur. Adire non audebat patrem, 
ne ad omnes mobilem suspiciones exagitaret, si complacitarum foedera nuptiarum 
solvenda existimaret. Subtiliter tamen praesupmsit orare, ut consuleret 
ei pater, ne adversus duorum potentium opes regis et tetrarchae nudo regni 
nomine invalidus exponeretur. Foveret certe honorem, quem confoederandum 
filio judicaret, ne species regni ad eum, potestas ad illos perveniret.
-----------------------------------------------------------
Neque vero solos Alexandri atque Aristobuli filios suspectos habebat, sed 
omnes obstare sibi arbitrabatur: quicumque ex diversis Herodis conjugibus 
competere vel taciti videbantur regni successionem, quorum frequens numerus 
erat. Novem etenim muheres regali conjugio potiebantur: ex his duae tantum 
sine liberis erant; caeteris soboles suppetebant. Antipater Dosidem attollebat 
parentem, Herodes Mariamnem, Antipas et Archelaus Matehatis erant filii 
Samaritanae, et filia Olympias, quae Josippo jure connubii sociabatur. 
Cleopatra quoque Hierosolymitana Herodem et Philippum genuerat Herodi: 
Pallas Phaselum. Erant quoque etiam aliae regi filiae, Roxane et Salome; 
quarum uni Phaedra erat mater, Helphis alteri. Supererant etiam Alexandri 
et Aristobuli
-----------------------------------------------------------
germanae sorores, quas Mariamne ex Herode susceperat; sicut supra memoravimus. 
Multiplicem itaque generationem Herodis metuens Antipater, aegre licet 
atque in primis tentamentis multum rege commoto, quod destitutis paterno 
auxilio nepotibus invideret dispositas copularum societates: ad postremum 
tantum effecit, ut sibi Aristobuli filia, atque ex ipso genitus Pherorae 
parentis sui filiae conjungeretur: tantum adulatione praevaluit, ut pactas 
nuptias solveret. Contra autem Salome, cum vellet Sylaeo nubere, ne suffragio 
quidem Lybiae quae uxor erat Caesaris, potuit de fratre impetrare: sed 
invita Alexandro cuidam ex amicis regis in nuptias convenit. Subversis 
itaque dispositionibus regis, Antipater quasi is qui ut voluerat sibi consuluisset,
-----------------------------------------------------------
exsultabat animo, et superabat omnes versutia. Odium tamen nullo modo comprimere 
poterat, sed accendebat, quoniam affectabat terrore sibi munimentum parare. 
Conjunxerat autem sibi cooperarium factionum suarum Pheroram patris germanum, 
quem Herodes non multo post recusantem, ab uxore propria divellit; cui 
ob injurias quas ea mulier Dosidi conjugi ejus intulerat, infestior habebatur, 
domoque expulit. Pheroras autem amplexatus injuriam, in partes suas concessit, 
quibus ut tetrarcha praesidebat: ea sane mentis intentione, ut ad Herodem 
viventem numquam reverteretur. Denique nec tunc quidem, cum eum aegritudine 
gravi affectum comperisset, et frequenter orantem, ut ad sese veniret, 
quod ei quaedam quasi moriturus committenda
-----------------------------------------------------------
arbitraretur, visitandum existimaverit. Qua perculsus licet injuria, rex 
ubi praeter spem incommodum depulit, tamen fraterno affectu venit ad eum, 
ubi aegrum comperit, et sedulo compatiebatur, et defunctum Hierosolymam 
transtulit, et magno fletu celebrique pompa funus curavit. Nec tamen his 
indiciis sedulae charitatis conceptam exclusit opinionem, quod eum frater 
veneno appetisset: Ita erat etiam in suos crudelis; nec difficilis fides 
rerum, quod potuerit fratrem occidere, qui filios interemisset.



          CAPUT XLIII.


-----------------------------------------------------------

Hunc itaque unus de interfectoribus Alexandri et Aristobuli improbitatis 
suae finem invenit, a quo exordium sumens, in Antipatrum poena transivit 
sceleris auctorem. Namque libertorum querelis qui patronum suum veneno 
interfectum assererent, stimulatus Herodes, dum sollicitius quaerit, cognito 
quia ab uxore de succis Arabiae accepisset Pheroras poculum quod amatorium 
putaretur, idque venenum fuisse, quod Sylaei studio traditum, et illico 
in pestem conversum, in plurimorum quaestionem tetendit. Unde quaedam inter 
tormenta de ancillulis exclamavit, ut Deus omnipotens in matrem Antipatri 
omnia supplicia transferret, universorum arbitram flagitiorum; per ipsam 
occultos conventus
-----------------------------------------------------------
Antipatri ac Pherorae diu noctuque exercitas potationes usque ad temulentiam, 
ut a convivio regis recipientibus sese, totis noctibus biberetur. Quod 
non otiosum nec conjurationis vacuum tentamentorum, remotis praesertim 
servulis et ministris jure suspectabatur, magnumque vinculum connexionis 
et conspirationis indicium tam diuturnae morae, quae regibus suspectior 
in solitudinis secreto et noctis silentio. Ibi compositum, ut Antipater 
Romam peteret, Pheroras in Petram pergeret: quod frequenter inter se conferre 
soliti prodebantur, eo quod post Alexandrum et Aristobulum, in ipsorum 
necem sese Herodes conversurus foret; miseros se qui putassent, quod Herodes 
in illis parricidales cogitationes odisset, qui regni haeredes persequebatur;
-----------------------------------------------------------
sublatos esse non potestatis aemulos, sed consortes miseriarum, in se periculum 
omnium et odia transisse, ne mulierum quidem parciturum sexui, qui dilectae 
sibi Mariamnae, atque ex ea genitae non pepercisset. Nullum sibi aliud 
remedium, nisi ut longius aliquo secederent: quo tantae bestiae furori 
vel fuga eximerentur. Adjiciebantur crebrae apud matrem Antipatri conquestiones 
deplorantis, ardere se invidia regalis successionis, cum saevitia regni 
super ipsum praecipue incubuerit: ut jam sustinere non queat, ultimis deditus 
obsequiis, et postremis urgeri periculis. Nec solum regnandi jus sibi perisse, 
sed vivendi quoque curricula convoluta temporum. Aetatem sibi maturiorem, 
incanuisse jam verticem; contra autem juvenescere patrem,
-----------------------------------------------------------
frustra sperari ejus haereditatem, qui fortasse etiam superstes haeredi 
tamdiu reservaretur. Quod autem emolumentum successionis sibi futurum longaevo 
haeredi, cui tam multiplex Alexandri atque Aristobuli soboles, velut quaedam 
hydra renatis quae amputata fuerant, capitibus regerminaret? Ex testamento 
patris etiam jam jus commune ereptum, ut data spe regnandi, cujus ad tempus 
vicarius foret, non aliquem ex suis filiis in suum imperium sustinere: 
sed Herodi Mariamnes filio
-----------------------------------------------------------
necesse haberet regnum refundere. Itaque non ad fructum sibi regni spem 
datam, sed ad periculum, ut esset decessori suspectus, successori gravis. 
Postremo ipsum regem longa senectute vividum et intentum caedibus suorum, 
sui esse testamenti exsecutorem: ut nemo superesset qui posset succedere, 
ferri odio gravi in filios, nec in fratrem minore, qui sibi dederat centum 
talenta, nec cum patruo suo sermonem haberet. Et respondente Pherora: In 
quo enim eum laesimus? Num etiam ipse successor sum? retulisse Antipatrum, 
nonnullas habere eum causas offensionis. Utinam amissis omnibus, liceret 
offensioni se ipsum componere: feram esse bestiam, quae ne mortibus quidem 
satiaretur, nec posset perpeti ullam inter propinquos charitatem manere! 
Atque utinam amissis omnibus liceret, ut
-----------------------------------------------------------
nudi eum tantummodo viventes evaderemus, sed impossibile. Ideoque sibi 
occulta ad tempus colloquia. Necessarium autem fore tempus, quo uterentur 
virili mentis vigore, et consilii vivacitate, dexterae quoque vindicis 
ministerio. Haec a mancipiis in supplicio positis respondebantur, et mancipio 
credebat Herodes, maxime quia de centum talentis soli Antipatro dixerat, 
nec ullus sermonis ejus adfuerat interpres. Succensus itaque indignatione, 
rapit ad supplicium plerosque et innoxios, ne quis de obnoxiis relinqueretur. 
Accersitur ad supplicia Antipater Samaritanus, eo quod esset Antipatri 
procurator, et diversis excruciatur modis. Prodit quaestio, missum ex Aegypto 
venenum per Antiphili quemdam conturbernalem, idque ab illo datum
-----------------------------------------------------------
Theudioni amico Antipatri, per ipsum Pherorae redditum, cui regis filius 
Antipater exsecutionem commiserat, ut dum ipse in urbe Roma degeret, pater 
ejus Herodes exstingueretur. Quo tempore nulla de absente paratae necis 
suspicio foret: sed Pheroras cum in tempore venenum acceptum uxori propriae 
commendavisset, recurrit altera in uxorem Pherorae veneni invidia: jubet 
illico rex Pherorae uxorem venenum deferre. Egreditur mulier quasi perlatura 
quod petebatur, et sese de fastigio praecipitat aedificiorum, quo gemini 
pondus criminis evitaret, atque obitu praeveniret indicium rei et quaestionis 
acerbitatem. Sed quia maturabatur Antipatro feralis ultio parricidii, non 
supra verticem capitis ruit, quo casu facile exstingueretur, sed in aliam 
partem corporis
-----------------------------------------------------------
decidit, ut mors protelaretur: consopita erat tamen atque attonita mulier, 
quia ex alto deciderat loco. Jubet eam paulisper recreari Herodes donec 
ad se rediret; spondet veniam, si simpliciter aperiret gestorum ordinem: 
non de nihilo esse, quod sese praecipitaverit, sed magni criminis consciam, 
compendium supplicii quaesisse; impunita sibi omnia
-----------------------------------------------------------
flagitia confitenti fore: at inficianti acervanda supplicia, ipsam quoque 
sepulturam negandam. At illa ubi se resumpsit paululum: Et cui, inquit, 
adhuc ego secretorum servabo silentia, Pherora, mortuo? Illi enim debui 
fidem tacendi, pro quo supplicia non recusarem, si necessaria forent. Sed 
ille nunc liber a cruciatibus, et si veniabilis erroris correctio est, 
liber a culpa. Quid igitur involvere veritatem mendaciis cogitem, ut Antipatro 
morem geram? Parcam ergo illi, non parcam mihi? Egregiam ergo mercedem 
debemus viro, qui nos omnes sceleribus suis in haec supplicia deduxit. 
Audi rex, Deo praesule, qui solus mihi veritatis arbiter est: proposui 
enim nihil fallere: audi inquam, sed prius repete, quemadmodum assederis 
lacrymans germano periclitanti, ut impleveris omnia circa Pheroram munia
-----------------------------------------------------------
pia germanitatis: quibus ille inflexus, ubi discessisti, continuo me ad 
sese vocavit, et ait: Non exiguum ego mulier a fratris affectu et studio 
deerravi, qui sic oderam amantem mei, et volebam occidere tam impatientem 
doloris in periculis meis: ferre ille non potest fortuitum, quod ego urgebam 
indebitum: circumventus sum fateor Antipatri dolis, sed cogitationis ejus 
ego pretium fero: tu quod habes ab eo venenum relictum, mihi cito perfer, 
et sub meis oculis effunde, ut vel ad interos non feram animum parricidalem: 
poenituisse correctionis sit, quod criminosum est praeparavisse: Cito, 
inquam, mulier, ut vel mortem praeveniam, quoniam culpam nequivi. Tum ego 
detuli venenum, et in conspectu ejus exinanivi, parum tamen ex eo reservavi 
mihi,
-----------------------------------------------------------
quae te metuerem, ut esset remedium si proderetur paratum ad hos usus venenum. 
His dictis pyxidem cum eo quod resederat veneni, protulit: subjicitur quaestioni 
mater Antiphili et fratres ipsius. Confitentur ex Aegypto Antiphilum detulisse 
pyxidem plenam veneno, quod ille accepisset a fratre qui Alexandriae commoraretur 
sub medicinae professore. Deprehenditur etiam Mariamnes filia pontificis 
insidiarum conscia, quae pararentur marito, idque fratribus ejus inter 
supplicia confitentibus manifestatur. Unde Herodes junior maternae audaciae 
pretium luit, quem in regni successionem Antipatro substitutum idem quem 
subrogaverat pater, de testamento delendum putavit. Et hic quidem non mediocris 
error Herodis senioris, ut ulterius flagitio
-----------------------------------------------------------
deprehenso, alter mulctaretur. Sed etiam Herodis junioris non injusta mulctatio: 
nam divinitus praecautum videtur, ut licet nondum facti sui merito, tamen 
ob pretium futurae improbitatis regno abdicaretur. Nam quis eum regem perpeti 
potuisset, qui tetrarcha tam insolens fuit, ut tolerari nequiret? Adjicitur 
etiam aliud veneficii genus, quod Bathillus
-----------------------------------------------------------
Antipatri libertus Pherorae et ejus uxori detulit, compositum ex succis 
serpentum, et veneno aspidum, ut si primum non convaluisset ad mortem Herodis, 
secundo uterentur.



          CAPUT XLIV.
Reperiuntur etiam litterae adversus Archelaum et Philippum fratres compositae: 
hi regis erant filii, qui Romae instituebantur, quos Antipater ea vel maxime 
causa appetebat, quod videbat non mediocri praeditos sapientia, super quos 
rex patrium animum reclinabat. Denique evocaverat eos litteris, ut maturius 
domum regrederentur. Obstare itaque eos suis utilitatibus Antipater arbitrabatur, 
atque incumbere suis artibus, ut spe adolescentium simulata, omnia factionis 
suae studia obumbrarentur. Componit itaque epistolas nomine virorum potentium,
-----------------------------------------------------------
quos Romae positos in suam amicitiam illexerat: aliis quoque pretio extortum, 
ut scriberent, quod adolescentes infestis patrem odiis urgerent, et nimio 
questu mortem Alexandri et Aristobuli deplorarent. Et cum hujusmodi epistolas 
clandestinis artibus per aulicos sceleris sui ministros, patri ingereret, 
eadem versutia, qua supra simulabat fratrum intercessorem, ut praetento 
pietatis patrocinio, impietatis subtexeret parricidium. Quibus omnibus 
in medium deductis cum quaestionibus, patris vita, epistolis, mors fratrum 
appetita evidentissime panderetur: consilium diffinitur, de auctore supplicium 
sumendum, qui posteriora prodidisset calumnia, quod germanos suos non quasi 
parricidas, sed quasi legitimae successionis aemulos persequeretur:
-----------------------------------------------------------
non quo patrem defenderet, sed ne consortem regni haberet. Interea cum 
septem mensium curricula inter documenta flagitiorum, et reditum Antipatri 
concluderentur, nulla innotuere Antipatro indicia rerum gestarum, tanta 
circa eum universorum odia fervebant. Incertus igitur omnium, scribit ex 
urbe Roma continuo se adfore, summoque se honore dimissum a Caesare: quibus 
litteris lectis, rescribit Herodes maturato eum contendere oportere, securum 
affectus paterni, cui non solum nihil imminutum per absentiam foret, verum 
etiam tanta accederet gratia, ut ejus contuitu matris offensa minueretur. 
Nam iterum domo eam deprehensam in artes filii consentire, consortio exutam 
regiae liberalitatis compendiis eliminaverat, cui se remissurum indignationem
-----------------------------------------------------------
scriptorum specie manifestaret, metuens ne comperta matris expulsione, 
suspiciones suas Antipater ad cavendum exsuscitaret. Adveniens itaque, 
Tarenti primum de Pherorae obitu cognovit, ibique luctum magnum exercuit, 
quod a quibusdam pietatis affectui datum, eo quod patrui mortem impatienter 
doleret. Ille autem ministrum ausi parricidalis
-----------------------------------------------------------
sibi sublatum ingemiscebat, nec solum non processisse sceleris apparatum, 
verum etiam venenum se dedisse terrori erat, ne quomodo ad cognitionem 
Regis perveniret, et ille scenam criminis publicaret. Transit itaque in 
portum Caesareae haudquaquam vacuus gravioris curae ac sollicitudinis, 
cum ei etiam mater non mediocre praejudicium condemnatae sobolis daret. 
Sed urgentibus amicis, qui patriae cupiditate postponenda omnia quae Antipatro 
conducerent, arbitrarentur: denique exspectato ejus ingenio, quo vel aversum 
patrem a sui gratia facile consiliis suis flectere solitus erat, hortantibus 
ut sese patri et praedestinato sibi regno ocius repraesentaret, quod nemo 
auderet eo praesente contra niti: sed occasio absentiae ejus sola arserit, 
ut averti posse ab eo regis animus aestimaretur. Et
-----------------------------------------------------------
ideo praeveniendum mature, ne demorando magis aut desiderantem offenderet, 
aut suspectum exacerbaret, cum diffidentiam sui proderet. Credidit itaque 
magis volentia quam necessaria suadentibus. Verum ubi portum ingressus 
est, neque quemquam sibi obvium circumspectavit, et quasi pestem aliquam 
sensit suam praesentiam declinari, in summa locorum frequentia maximam 
solitudinem, cum occurrere nemo auderet: metuentibus aliis, aliis adversantibus, 
etenim id temporis et odia quo minus se tegerent, auctoritatem acceperant, 
reputare secum scelera sua coepit, et conscientiae stimulis exagitari, 
nullum fugae locum neque evadendi subsidium sibi relictum: circumventum 
se velut quibusdam retibus et captum teneri: fiduciam omnem assumpsit
-----------------------------------------------------------
ex impudentia, ut dissimulatis omnibus improvisum se patri offerret, in 
amplexum rueret, pietatis officia praetenderet. Verum ille extensis manibus 
ingerentem sese repellens et reclinans caput ne parricidae osculo contingeretur, 
exclamavit et hoc esse amentiae parricidalis, ut amplexum petas, cui invisum 
te recognoscis, ut horrore tui afficias patrem, et contactu noxii corporis 
vivendi suavitatem extorqueas. Ne igitur contigeris, ne attaminaveris, 
quem scelere petisti. Purga certe prius si potes, deprehensa dilue: judicium 
non refugiam, nec audientiam tibi negari patiar, nec mihi ipse assumam 
cognitionem, nec argumentandi tibi occasionem relinquam. Opportune adest 
Varus, apud quem defensionem tui praepara. Nec differendi locus: crastina
-----------------------------------------------------------
die, quamvis dolis et fraudibus praeditus, habes purgandi tui copiam. At 
ille obstupefactus tantae commotionis pavore, nil est ausus referre, nec 
potuit: sed egressus foras fluctuabat animo, quod nihil omnino ex his quae 
gesta erant et prodita apud patrem compererat. Advenientes autem ad cum 
postea mater et uxor aperuerunt omnia. Quibus cognitis,
-----------------------------------------------------------
sese colligere praeparare animo coepit, quibus modis criminationi occurreret, 
confessionem extenuaret. Sequenti die congregantur omnes regis propinqui 
et amici Antipatri: intersunt examini universi: qui diversa de Antipatro 
prodiderant induci praecipiuntur. Leguntur etiam epistolae matris Antipatri, 
in quibus illa ad filium scripserat, ut cognosceret proditam patri suorum 
scenam flagitiorum: nequaquam eum debere adesse, nisi a Caesare aliqua 
manus accerseretur, cujus se praesidio circumvallaret, neque se judicio 
committeret, qui tantorum confessionibus appetebatur, sed armis muniret. 
His ad superiora additis, ingressus Antipater, et sese ad vestigia dejiciens 
patris obsecrat, ne se praedamnatum haberet; confidere se, si deferatur 
audientia, vacuum
-----------------------------------------------------------
criminis fore, si pater vellet: jubet pater silere, atque eum istiusmodi 
sermone praevenit: Quod nulli justo veniabilis nequitia Antipatri possit 
videri satis certum est, sed eo magis gravari me apud te, Vare, arbitror. 
Vereor enim, ne etiam me oderis, qui parricidas generavi filios, quibus 
non posset etiam parcere pater: licet hoc quoque miserandus magis sim ita, 
quod et tales amavi. Sed de illis taceo quos ipse exasperavi, et justas 
adversus hunc allegationes eorum respui. Nullas enim hi adversum me habuerunt 
causas doloris, nisi quod his Antipater praeferebatur, et consortii regalis 
praerogativam acceperat, qui natus regno non erat: putabam tamen quod majorem 
natu minoribus ad tutelam adsciscerem. Sed hostem induxi qui invideret 
nobilioribus,
-----------------------------------------------------------
excitaret puerulos, infirmos circumveniret, incautos proderet. Lapsos non 
nego, sed eos excusari potius, quam urgeri oportuit. Antipater hic mihi 
et illos abstulit, hic mihi et illos fieri insidiatores compulit. Dolui, 
fateor, quod ii quibus regni spem dederam, quibus successionem reservaveram, 
adversum me improba machinarentur: sed nunc non patrem, sed Antipatrum 
oderant. Perierunt itaque ad dolorem patri, Antipatro ad fructum. Quaeris, 
Vare, quis eos occiderit? Cognosce cui mors eorum profecerit. Vacua est 
domus novercae filio, patuit aula uni ad succedendum, quae multos successores 
habebat. Nec expletus est morte fratrum cruentus animus et mens impia. 
Postquam non habuit fratres quos odisset, patrem persequebatur. Reputo 
mecum, qui huic
-----------------------------------------------------------
munimentum haereditatis paravi: visus sum et ipse diu vivere decessionem 
fastidienti: docui quid vellet, cui successionis competitores ademeram: 
morantem non passus est: nec exspectavit regnum, nisi ut parricidio adipisceretur. 
Reddidit mihi vicem, quia projectum collegeram, et praetuleram nobilioribus. 
Cui enim tantum ex illis, quantum huic contuli? Cui ipse vivens potestate 
cesseram, testamento aperto haeredem designaveram, quod solet esse periculosum 
regibus, ut aliquis se successurum noverit. Quinquaginta in fructibus talenta 
concessi,
-----------------------------------------------------------
trecenta Romam proficiscenti dedi: commendavi Caesari quasi solum filium: 
nihil mihi reservavi, quod deberem parricidam timere: sed hoc eum magis 
ad parricidium armavit, quod se meis beneficiis superiorem videret. Quid 
tantum sceleris commiserunt fratres ejus, quos ad mortem coegit? Aut quae 
istiusmodi adversum illos indicia detecta, qualia istius deprehenduntur? 
Sed interrumpere atque obstrepere audet parricida et dolis tentat veritatem 
involvere? Caveas, Vare, admoneo, caveas simulatas ejus lacrymas, et gemitus 
arte compositos, nec ullo expressos dolore. Hic est qui mihi pietatis affectum 
abstulit, cum a ficto metu cavendum admoneret Alexandrum, cum illo mentes 
plurimorum convenire, asserens non temere committendam universis
-----------------------------------------------------------
praesentiam meam. Simulabat se circumspectare omnia, usque ad lectum deducere, 
discutere atque examinare singulos. Hic erat somni dispensator et minister 
securitatis, in quo ego solatium constituebam, atque ejus officiis levabam 
de interfectis dolorem: arbitrabar quod et illos mihi redderet, moerorem 
auferret, pietatem obtenderet. Hic erat protector meus, cui credebam corporis 
senilis custodiam. Quomodo vivam nescio, quomodo tantum insidiatorem evaserim, 
quibus me circumvenerat delinimentis, quibus fraudibus vinctum tenebat, 
ut soli huic me crederem, quem solum caveri oportuit. Incredibile mihi 
est quod evasi, nec vivere mihi videor, sed somnium puto. Quis enim crederet, 
aut illum tam ingratum futurum, cui in me potestatem omnem
-----------------------------------------------------------
commiseram, aut me posse evadere, si Antipater nollet? Tutiorem tamen gratia 
me factum putabam. Sed quae (malum!) infelicitas, me, aut adversum me eos 
faciat insurgere, quos plus dilexerim? Deploro aerumnam domus meae, Vare, 
defleo solitudinem, ingemisco vim tanti doloris. Sed tamen tanta est acerbitas 
sceleris parricidalis, ut neminem mihi patiar evadere, quicumque sitierit 
sanguinem meum, etiamsi in omnes filios meos affectati parricidii indicia 
promantur. Cum haec diceret, indignatione pariter ac dolore intercepta 
vox est loquentis. Continuo Antipater elevans caput, velut ictus enim et 
saucius vulnere jacebat ante pedes patris, nec assurgere audebat, exclamans, 
ait: Tu, quidem pater, ut iratus accusas, sed mihi nulla major defensio,
-----------------------------------------------------------
quam testimonium accusationis tuae, quia semper fui custos tuae salutis. 
Defensionem igitur pro me voto accusantis adhibuisti. Quomodo enim parricida 
ego, quem ipse tuum protectorem fateris? Aut quomodo circumspectus atque 
astutus, quem commentatorem arguis parricidii? cum extremae insipientiae 
sit cogitasse, quod et apud homines exsecrabile sit, et apud Deum inultum 
esse non possit. Vel fratrum exemplo doceri potui, nullum tanti sceleris 
effugium fore, quod scelus istiusmodi nec latebram inveniat nec poenam 
evadat, quandoquidem et illi pro tanta in
-----------------------------------------------------------
te malevolentia poenas dederunt: at illos invidia quaedam (ut dicis) impulerit 
ad parricidium, quod me sibi praeferri videbant, quibus materni generis 
nobilitas animos dabat, ut regnum quasi ex materna successione sibi debitum 
vindicarent, et quibus a te ereptum reposcerent. Quid tale ego, qui nescivi 
regnum nisi de te sperare, tuum judicium quaerere, tibi soli placere? Quid 
autem erat, quod me adversum tuam salutem audere aliquid impelleret? An 
regni cupido? sed regnabam: an odii suspicio? sed diligebar: an injuriae 
dolor? sed praeferebar. Si illos sola formido praelationis meae armaverit 
ad parricidium, ego absolvar: quia nesciunt praelati parricidium cogitare, 
sed odisse. Nisi forte aliquis ex te me metus compulit. Verum ego, ut mihi 
vox tua
-----------------------------------------------------------
testis est, nihil sciebam nisi pro te timere. Quid enim mihi timerem, qui 
minister eram tuae securitatis, et dispensator quietis? An vero inopia 
pecuniae et egestas coegit, quae solet indigentibus suadere latrocinium? 
Sed dederas, quod non solum in praesens, sed etiam in omne tempus abundaret, 
et divitem Romam miseras, ut regum reges pronuntiarent imperii apud se 
principatum esse, non divitiarum. Denique Fabatum illum Romanae rei moderatorem, 
et intimum Caesaris tibi cepi, et a Sylaeo ingenti impulsus pecunia, ut 
te impugnaret, ita commutavi, ut fieret tuus defensor, et sollicitatoris 
sui proditor. Per quem pater alii insidiatores tuae salutis detecti sunt? 
Quomodo ergo parricida ego, qui custodem tui corporis Corinthum latentem 
deprehendi?
-----------------------------------------------------------
insidiantem removi? ad confessiones negantes deduxi? Potui parricidium 
non cogitare, et parricidii fructum habere, si tacuissem. Sed mihi si bestiarum 
immanitas, si atrocium ferarum inesset furor, tamen tantis beneficiis tuis 
mansuescere potui, ut nullam opem nisi in tuae salutis subsidio constituerem, 
ut pro omnibus tibi vel solam charitatem referrem, te meo corpore protegerem, 
te intimis, si fieri posset, visceribus includerem: praetuleras nobilioribus 
filiis materna stirpe minus nobilem, matrem quoque regni exsulem in regnum 
vocaveras, nec jam successorem me imperii, sed quasi consortem habebas. 
O miser ego, cui tantum liberalitas tua bonorum effuderat, ut invidia succederet! 
O stultissimus ego, quite, pater, reliqui! si
-----------------------------------------------------------
datus est invidiae locus, et potestas insidiantibus. Namque dum ego pro 
tua salute diu demoror, meam prodidi: et tamen nihil habeo, quod mihi ascribam. 
Tu me, pater, abire jussisti, tibi ego peregrinabar, pater, ne tuam senectutem 
Sylaeus circumveniret, ne te viventem regno exueret, nec apud Caesarem 
tuam salutem appeteret. Testis est mihi Roma pietatis, Caesar quoque praesul 
orbis terrarum, et censor universorum atque arbiter mei pectoris, qui me 
amantem patris appellare solitus erat. Testificare Caesar, quid ego de 
patre apud te loquebar, apud
-----------------------------------------------------------
quem solum nocere potuissem. Testificare, inquam, mihi, qui de aliis pronuntiaveras. 
Nec dissimulandum parricidium, sed inquirendum putasti. O si mihi aspiraret 
praesentia tua! sed absens es, et longe positus, et ego sine te a patre 
dijudicor. Ades tamen, et in litteris tuis praesens es: tua scripta offero, 
quae solent parricidae timere. Tuam epistolam porto, quam solent promere, 
qui cupiunt parricidium non latere. Suscipe, pater, litteras Caesaris, 
ipse te instruat, qui dudum vindicavit. Suscipe Caesaris scripta, argumentis 
omnibus validiora. Quibus usus es dudum ad ultionem, utere nunc ad salutem. 
Hos ergo apices defero innocentiae meae testes: illa dextera numquam te 
fefellit; illa dextera Caesaris diadema tibi imposuit, non ademit: illa 
manus Caesaris
-----------------------------------------------------------
regnum tibi, quod abjeceras, repraesentavit. Potuit me prius Caesar odisse, 
si fratrem similem deprehendisset: sed cognovit et pronuntiavit interpretem, 
qui nisi Romae fuissem, Sylaeus vicerat. Illi ego hodie adjudicor, illi 
poenas miser pendo. Memento, pater, quia non voluntarius navigavi. Videbam 
mihi jam parari foveas insidiatorum: malui tamen me potius, pater, quam 
te periclitari. Nec tamen exhorresco salutis periculum, sed apud te, pater, 
doleo, me quasi tuum hostem periclitari. Periclitor tamen, si apud te et 
Caesaris testimonia periclitantur. His ergo utor indiciis meae defensionis: 
Caesarem non appello, quasi audiendus, sed imploro, quasi absolvendus. 
Quod si judicium exercendum existimas, ecce, mi pater, ad te veni post 
Caesarem, ad te festinavi
-----------------------------------------------------------
a Caesare. Utinam quidem nusquam a te abiissem. Sed tu me, pater, nesciens 
periculis objecisti jubens pergere. Praesto sum, pater, nec perfunctorie 
de levioribus testibus requirendam pro salute tua veritatem aestimo. Non 
praejudicent, qui possunt timere tormenta, nec qui possunt contemnere. 
Omnis homo mendax, dixit Scriptura. Ego defero incorruptibilia elementorum 
testimonia. Venio ad te per maria et per terras nusquam aliquid passus. 
Parricida debui non evadere, si reus essem. Absolvat me, pater, apud te 
coelum quod non fulminavit, mare quod non demersit, terra quae non absorbuit: 
per haec ad te tutus venio, pater: quae non solent evadere, etiam qui non 
sunt patrum genitalium parricidae. Datham et Abirom hiatus voravit
-----------------------------------------------------------
terrae, nec tamen genitalem appetierant patrem. Absalon fugientem arboris 
suae ramis terra suspendit, ne ad patrem perveniret, ad quem si pervenisset, 
evaserat. Ego ad te veni, et adhuc periclitor. David parricidam suum, quia 
servare non potuit, vindicavit: ego de inimicis et calumniatoribus vindicari 
non expeto, ut eos ad tormenta vocem: lucrentur illi poenam calumniae. 
Unum rogo, pater, ne alienis credas tormentis: de memetipso adversum me 
require supplicia. Suspende reum tuum, in viscera mea pergat interrogatio 
veritatis, in corpus
-----------------------------------------------------------
meum atque in interiora penetralia descendant fidiculae quaestionum, profluat 
sanguis, qui solet parricidium clamare, ferantur ignes in artus noxios. 
Quid dubitas, pater? si parcis, innocentem pronuntias: si a cruciatu temperas, 
absolvis crimine. Non est parricida, qui simplici morte dignus putatur. 
Aut si ut filio parcis, et ex te genitis membris compateris; non sunt membra 
tua, quae sunt ministeria crudelitatis. Haec ubi locutus est, magno fletu 
et gemitu lamentabili finem dicendi fecit, ululatuque maximo Varum et omnes 
ad miserationem inflexit: solus Herodes nullis movebatur lacrymis, atque 
ipse a fletu temperavit intractabilis ad veniam, quaestioni imminens, vindictam 
expetens.



          CAPUT XLV.

-----------------------------------------------------------
Successit orationi Antipatri Nicolaus regis mandato, qui astute ejus responderet 
versutiis et inflexos a miseratione abduceret, referendo in Antipatrum 
fraternae invidiam necis, allegando quod si quos moveret misericordia, 
illorum misereri deceret, qui ejus perempti fraudibus, ultionem requirerent. 
Si unum absolverent, omnis domus regia in periculum deduceretur, germani, 
affines, parentes, ipse rex, cujus saluti non pepercisset. Itaque conversus 
ad oratorum versutias, velut (narratione miserationis) epilogo quodam excitabat 
ab inferis peremptorum animas, qui miserabili questu replerent subsellia, 
insontes se oppetisse, subornatis gravibus testibus, compositis epistolis, 
fraudulentis sermonibus circumventum patrem, credidisse filio, quem non 
putaret
-----------------------------------------------------------
de fratribus posse mentiri. Offert nunc supplicia sua qui fratrum tormentis 
non credidisset, quos onustos vinculis obligaverit, ne cognitioni interessent, 
in absentes latam sententiam, cum longe positi essent necatos, ne eorum 
pater misereretur. Nullum itaque reliquum futurum si iste evaderet, doctus 
venena parricidalia suorum visceribus infundere, mutare mentes hominum, 
qui etiam Pheroram semper amantissimum fratris, Herodis in necem ejus parricidio 
funesto exsuscitaverit. Ad haec, cum plurima alia excitandae commotionis 
gratia Nicolaus addidisset, ubi sermonem absolvit, interrogatus a Varo 
est Antipater, si respondere vellet. Nihil aliud retulit, nisi (Deus mihi 
testis est) quia nihil laesi. Tum Varus venenum proferri, atque id dari
-----------------------------------------------------------
jussit uni de his, qui jam rei mortis adjudicati essent. Quo epotato, statim 
mortuus est. De quo relatum ad Caesarem est, et in vincula Antipater imperio 
patris inducitur: nec tamen ab insidiis vacuus erat. Nam tum maxime Salomes 
periculum dolis tentabat directis epistolis, quas Salomes nomine Antipater 
composuerat, plenis in regem contumeliarum atque ad Acmen ancillam Juliae 
quae uxor Caesaris
-----------------------------------------------------------
erat, per Antiphili servulum perferri jusserat, quas Acmes sibi redditas 
regi transmitteret: ac pene in mulieris perniciem fraus convaluerat, ni 
reperta esset epistola Acmes ad Antipatrum, quae dolum prodidit, scripta 
in hunc modum: Sicut voluisti, patri tuo scripsi, et epistolas illas direxi: 
nec dubito regem in periculum sororis insurrecturum. Tu vicem restitue 
optato effectu potitus. His litteris deprehensis, rex in suspicionem deductus, 
quod etiam Alexander pari arte compositis a fratre esset appetitus epistolis, 
et nimia commotione exasperatus, aegritudinem gravem contraxit. Quo se 
videns urgeri periculo, Antipam unum ex filiis haeredem imperii scripsit, 
praelatum Archelao et Philippo senioribus liberis, quoniam ipsos quoque 
Antipater
-----------------------------------------------------------
dolis atque fallaciis suspectos patri fecerat. Caesari legavit mille talenta, 
donis muneribusque additis. In uxorem et filios, libertos atque amicos 
quinquaginta contulit: nec Salomen sororem munerum suorum expertem reliquit. 
Procedebat in deterius aegritudo atque accessu temporis exasperabatur, 
quam imbecilla senectus suis incommoditatibus acerbabat quotidie. Siquidem 
non minus septuagenario gravatum annis corpus, crebro quoque moerore animi 
afflictum gerebat, tot parricidiis convulneratus, quae aut deprehendisse 
in filiis extremae miseriae erat, aut intulisse. Immedicabilis tamen aegritudinis 
fervor, quod superstes Antipater metuebatur. Contemptus quoque in dies 
vilior, quod imagines Caesaris atque animalium similitudines contra legem
-----------------------------------------------------------
templo appositae detrahebantur, auctoribus maxime Juda atque Matthia juventutis 
doctoribus, qui cognitis et conspirantibus sibi venisse tempus aiebant, 
quo violatae legis injuria vindicaretur: Dare poenas sacrilegum, qui putaret 
fas esse quidquid potestati liceret: nec religione inclinatum, sed elatum 
superbia in penetralibus templi faciendi quod vellet, libidinem pro jure 
exercuisset. Et quamvis divina ultio mortem ei acceleraret: tamen pulchrum 
videri, si etiam templi sacrati libertatem suam, in defendendis paterni 
ritus observationibus approbarent: nec periculi metu quemquam revocari 
oportere, cum etiam mori pro lege patria insigne immortalitatis sit: primique 
adorsi auream aquilam supra fastigium portae affixam detrahere comprehensi,
-----------------------------------------------------------
atque ad regem perducti: cum interrogarentur, cui obedire cupientes, tantum 
facinus adorsi forent, responderunt legi paternae. Iterum quaerenti, quo 
freti laetiores adessent, cum ad mortis vocarentur periculum, responderunt: 
Pietatis et devotionis praemiis, quorum remuneratio pro ritu patrio mortem 
expetentibus persolveretur. Nec diutius ferre potuit responsionis constantiam, 
sed indignatione super
-----------------------------------------------------------
aegritudinem facta, ut infirmitatem vinceret, in conventum populi processit, 
ibique tamquam sacrilegii reos ad plebem deferens accusare coepit, quod 
majora de factis talibus suspectarentur. Quae etiam si non probarentur, 
tamen cuncti sibi quisque metuentes, auctorum qui comprehensi forent, luenda 
supplicia deprecabantur. Nec pergendum in caeteros, ne quaestio plures 
atque alienos et innoxios perturbaret: rogatus itaque in praesentes sententiam 
tulit, ut vivi exurerentur: unde incommoditas aucta, et gravioris aegritudinis 
vis, diversis totum corpus ejus passionibus depascebatur. Febris erat vehemens, 
prurigo intolerabilis, continui ac sine ulla intermissione interiorum dolores 
viscerum, collo medius vexabatur, hydrope gravabantur vestigia, abscondita 
corporis scatebant vermibus, sparsim
-----------------------------------------------------------
totius corporis, anhelitus gravis et suspiria perniciosa: res indicio erat, 
quod injusti parricidii et sacrilegae damnationis poena reposceretur. Non 
cedebat tamen animo, et vivendi cupiditate passionibus reluctabatur. Petit 
trans Jordanem calores aquae calidae, sed nihil profuerunt. Asphaltites 
lacus, plerisque medicabilis, sine ullo profectu aegrum tenebat. Ubi dum 
oleo plurimo foveretur, laxato resolutus corpore, morientium specie oculos 
invertit, et vox defecerat, nec sensus manebat: sed exercitatus strepitu 
conclamantium resumpsit, et ad sua regredi cupiens, ubi ad regionem loci 
qui appellabatur Hiericho, advenit, atro felle exagitatus, et ipsi quodammodo 
morti minitans immane facinus
-----------------------------------------------------------
excogitavit, quo velut inferiae sibi populi mitterentur. Namque ex omni 
Judaea congregari jamdudum praecipiens quosque nobiliores, ut ex singulis 
vicis in unum convenirent: ubi imperio obtemperatum est, claudi eos intra 
hippodromum jussit, et accersita Salome atque ejus Alexa viro, legatum 
sanguinis mandavit, asserens laetitiae populis gentis Judaeae suam mortem 
futuram; et ideo commentum se, quo praeclarissime suum epitaphium celebraretur, 
deposcere a suis, ut cum ultimum exhalasset spiritum, eos statim omnes 
qui clausi tenebantur, necari juberent: ita neminem futurum in universa 
Judaea atque in omni domo, cui mors ejus esset illacrymabilis, cum universis 
domesticis luctus haereditatem dereliquisset; qui dum suorum deplorant 
necem, justa regi viderentur persolvere, atque ita
-----------------------------------------------------------
publicorum laetitia votum domesticis doloribus impediretur. Ac ne forte 
scelesta imperia mandata exsecutio destitueret, quinquagenas drachmas jussit 
militibus dari, ut tali sceleris imposita mercede, ferale ministerium milites 
non recusarent: compensaturi exsecutionis horrorem remunerationis emolumento. 
Cedebat prope jam tantae incommoditatis gratia suppliciis, sed exspectabat 
funesta responsa legationis, quae retulit de Acme supplicium sumptum
-----------------------------------------------------------
ad Herodis querelam: Antipatrum quoque convictum parricidii morti adjudicatum, 
tamen repulso patria et regno, pater fugae potestatem tribuere, si vellet, 
Caesar juberet, sententiam sceleri ferens, consilium pietati relinquens. 
Solverat natura parricidii necessitatem: nam recreatus paulisper, permissa 
sibi puniendi, ut vellet potestate, dum de genere necis tractat, distentus 
doloribus propere diem mortis pervenire desideraverat. Poposcit itaque 
malum, pariterque gladium, ut eo pomum solitus incidere refectionis aliquid 
assumeret, et paulisper sese attollens cubitoque adnixus, levavit dexteram, 
cupiens sese ferire, sed occurrit Achiabus, et impedivit ictum, luctuque 
tota concrepuit domus, ut obiisse Herodes foris aestimaretur. Exsultavit 
Antipater
-----------------------------------------------------------
ad sonum planctus, et a custodibus adhibitis postulavit, ut vinculis resolveretur: 
sed praepositus ei muneri non solum abnuit quod rogabatur, sed etiam regi 
annuntiavit. Exclamans ille insultari adhuc sibi viventi, percussores direxit, 
qui Antipatrum interficerent, caesumque sepelire jussit in Hyrcania, atque 
iterum mutavit testamentum, regemque Archelaum instituit seniorem ex fratribus: 
Antipae tetrarchiam reliquit. Quinque itaque diebus Antipatro superstes 
defecit: triginta et septem annis ex quo a Romanis imperitare jussus est, 
regno potitus: ex quo autem Antigonum sustulit regni aemulum, annos triginta 
quatuor imperio exegit: utinam tam domestico usu, quam publicis laetus 
successibus. Namque ita foris secundae ei res aspiraverunt, ut privatus
-----------------------------------------------------------
in regnum adscisceretur, eoque per multa usus annorum curricula, quod difficile 
salvo potestatis usu decederet, relinquens liberis imperii successionem, 
quam ipse a suis non acceperat. Sed intra domum infelicissimus, quam acerbo 
suorum sanguine et luctu replevit; nec tamen exsecutionem invenit ultimae 
crudelitatis, hoc uno Salome oblitterante criminum suorum ludibria superiora, 
quod eos quos percuti rex jusserat omnes dimisit, dicens regem praecepti 
feralis postea poenituisse: revocatisque mandatis superioribus, praecepisse, 
ut ad sua omnes dimitterentur.



          CAPUT XLVI.
Dein postea facta in amphitheatro militum et reliqui populi congregatione, 
de obitu regis judicium factum: processit Ptolemaeus, qui regis amicitiae
-----------------------------------------------------------
inter fidelissimos quosque usque in extremum adhaeserat, et annulum deferens 
quem defuncti digito detraxit, collaudat regem, et populum admonet tranquillitatis, 
aperitque ei epistolam, qua precatus fidelissimos sibi milites hortabatur, 
ut successori suo benevolentiam exhiberent et gratiam. Et a pertis etiam 
tabulis testamentum recitatur: Philippus Thraconitidis regionis et finitimorum 
locorum haeres nuncupatus: tetrarches, Antipas; rex, Archelaus, ita tamen 
ut ad Caesarem deferri annulum suum, atque
-----------------------------------------------------------
ei arbitrium et firmamentum omnium dispositionum suarum reservarent. Ac 
tum demum ratum esset testamentum suum, si Caesar probasset: reliqua secundum 
priora sua testamenta custodiri praecipit. Continuo acclamatio facta militum 
Archelao plaudentium: circumvallabatur illico stipatorum ambitu; promittunt 
benevolentiam, spondent fidem. Post haec competenter atque magnifice funus 
curatum, omni ambitu regalium divitiarum praemisso ad pompae funebris celebritatem: 
lectus erat auro totus et gemmis insignitus, stratum refulgens murice, 
corpus adopertum purpurea diploide, quam internectebat fibula lapidibus 
pretiosis coruscans, diadema adhaerebat vertici, supraque corona aurea, 
sceptrum in dextera, ut viventem putares.
-----------------------------------------------------------
Praeibat agmen Thracicum; Germanique et Galli stipatores
-----------------------------------------------------------
regii militarem servabant ordinem, pari modo succincti armis, ac si in 
bellum prodirent, sed ora moestitia plena, et dolentibus similes prosequebantur. 
Reliqua manus prosequebatur ornatu solito, et cultu assueto comitantibus 
pariter ducibus et centurionibus. Quingenti etiam servorum et libertorum 
regiae domus aspergebant aromata, ut suavi odore tota fragraret via; lectum 
filii regis, et propinquorum vis maxima circumfundebat. Sepultus est in 
Herodio (ut ipse mandavit) quod aberat ducentis stadiis ab eo loco, in 
quo finem vitae invenit: magno obsequio per tantum spatii deductus universorum, 
sed non omnium pari affectu: metus enim officium, non votum extorserat; 
dolor intra se saltem liberam habebat sententiam. Hunc finem
-----------------------------------------------------------
habuit Herodes.

      


        LIBER SECUNDUS.

          CAPUT PRIMUM.

-----------------------------------------------------------

Sepulto Herode, libera, ut in defunctos solent, judicia populi depromebantur: 
gravem fuisse illum et intolerabilem, injusta imperia in cives exercuisse, 
tyrannum non regem suorum, parricidam domesticum, expilatorem publicum, 
nemini quidquam dereliquisse, tributis exhausta omnia, locupletatos alienigenas, 
Judaeos exinanitos, quia templo hostem induxerit, sacrata omnia sacrilegio 
contaminarit: beatos illos qui defecissent, cum tormenta viventibus non 
deessent: plura malorum Judaeam post depulsam
-----------------------------------------------------------
captivitatem in paucis annis sub Herodis imperio pertulisse, quam in ipsa 
captivitate sub hoste barbaro sustinuerit: cum sibi Babyloniorum reges 
imperitarent; sub illis tolerabiliora exsilia, quam sub Herode domesticum 
domicilium: ab illis ad sua remissos, ab hoc fugatos: immitiorem Dario, 
Artaxerxe superbiorem, Medis rapaciorem. Sperasse finem malorum, ut sibi 
exire liceret exsilio, si diem clauderet: sed accessisse ad servitutis 
miseriam Archelaum spontaneum successorem, qui et Herodem referret, et 
nova adderet: miserum hoc in regnis esse, quod dominus eligeretur: miserius 
quod invitis imponeretur. Solatium servitutis videri, si ipsi sibi dominum 
eligant, eo quod fiat benignior, si
-----------------------------------------------------------
deferatur imperium: superbior, si usurpetur. Longe itaque Archelaum Herode 
intolerabiliorem futurum, cum iste assumpserit regnum, ille acceperit. 
Ea non solum crebro in Judaea conferebantur, verum etiam Romae: assistente 
Archelao, perorantibus accusatoribus, in os objecta apud Caesarem Senatumque, 
ubi de regno Archelai confirmando abrogandoque diu decertatum. Denique 
cum in templo
-----------------------------------------------------------
Apollinis, quod Caesar condiderat multisque ornatibus venustarat, locus 
esset cognitioni datus, Salomes filius Antipater, illa quae supra diximus, 
et multa alia dicendi validus prosequebatur: mirari se, quod Archelaus 
quasi petendum a Caesare regnum praetenderet, cum usurpatione temeraria 
jam dudum intra Judaeam inconsulto Caesare regem exercuisset. Quid enim 
sella aurea, allatumque diadema, nisi regni forent insignia? Quo spiritu 
praesumpserit sedere super thronum regium: de sublimi solio salutare plebem 
circumfusam, stipantibus armis militaribus,
-----------------------------------------------------------
more quodam et usu imperatorum promi diadema, quod Caesaris judicio reservari 
oportuerat, non solum pro potestate Romani imperii, sed etiam pro jure 
testamenti? Herodem enim nec praeripere potuisse Caesari vel Senatui, quod 
ipse vel a Senatu accepisset, et superiore testamento expressisse satis 
propriae judicium voluntatis, quo Antipam succedere sibi in regnum sensu 
integro ac perpenso consilio declaraverit, et postremo omnia Caesaris judicio 
reservasse: quamvis soluto jam corpore, anxius supremo periculo, nec ullius 
jam sensus aut consilii capax, dictaverit non quod arbitrabatur, sed quod 
ingerebatur. Praeceptorem igitur imperii de seipso pronuntiasse, quod non 
mereretur tuo, Caesar, judicio
-----------------------------------------------------------
in regnum substitui. Nam si meritorum suorum conscius foret, petere potius 
quam usurpare maturavisset. Non petendo autem, sed usurpando, quae in petitione 
consisterent etiam in pecuniariis negotiispraejudicare solere, ut praeposteri 
litigatores cadant
-----------------------------------------------------------
causa: hic vero non pecuniarum quaestum in crimen vocari, sed imperii Romani 
violatum jus, reverentiam despectam, spretam potestatem, indignum aestimantem 
Romanae curiae senatum, qui soleret regnum dare atque eripere, et cum Caesare 
vetustam conferendi imperii servare praerogativam. Quid facturum esse, 
cum legitime regnare coepisset, qui ante regnum insolentissimus necasset 
plurimos, qui opem fessis rebus et tributorum allevamentum poposcerant: 
remedium postulantibus bellum irrogatum, interfecta novem millia Judaeorum 
in ipsa venerabili apud suos Paschae celebritate, pro pecudibus homines 
immolatos, sacratorum qui ad templi festa convenerant, sanguinem fusum, 
spectaculum miserabile: si quis caesorum stragem recenseat, Babylonicos
-----------------------------------------------------------
revertisse arbitraretur? quanto crudelius a cive commissa, quae in hoste 
barbaro plena immanis saevitiae atque impietatis aestimarentur? Hanc sportulam 
civibus datam, hoc sacrificium Archelaum regni sui primordia commendavisse. 
Deberi misereri Caesarem senatumque reliquiarum Judaeae, quae quondam liberis 
fulta populis servitutem optaret, si modo tolerabilem liceret perpeti sub 
rege justo, longe illum abesse a jure imperitandi. Siquidem apud Judaeos 
nulli regnum competere, nisi ei qui esset ex generatione Judae, sicut lex 
diceret. At vero istum Idumaeum genere, quem nulla prosapiae regalis origo 
contingeret, irrepsisse in honorem indebitum. Siquidem cum Antipater sibi 
atque Archelao fuerit avus, praestans divitiis, caeterisque
-----------------------------------------------------------
artibus potens, et maxime Romanorum amicitia, Caesarique seniori bello 
probatus, cum posset sibi regnum adsciscere, numquam tamen affectaverit; 
quin etiam defendere aliis maluerit quam sibi parare, meritoque illum habitum 
ut parentem optimum, qui Judaeam in libertatem vindicaverit vulneribus 
suis, nec in servitutem deduxerit. Herodem Antonii testimonio qui paternus 
sibi hospes fuisset, in regnum aspiravisse: ex illo Judaeorum res imminutas, 
egisse ut hostem, non ut rectorem. Cum igitur ipse etiam adulter regni 
fuerit, quomodo potuisse ab eo legitimum regem creari? non deprecari tamen, 
quominus sub regno sint, sed poscere sub Romano agere, cujus sibi gratiam 
jam inde a Machabaeis partam tantum per usurpationem
-----------------------------------------------------------
regni postea degeneraverunt, ut multo inferiores sint his, adversum quos 
Romanam petierunt societatem. Denique orare sese, ut eadem conditione Judaea 
qua Syria praesidiale judicium a vobis adipiscatur, quo devotionis nostrae 
detur experimentum, utrum qui seditiosi ac rebelles vocamur, possimus moderatis 
judicibus obtemperare. Adversus ea Nicolaus pro Archelao respondens, inquietissimam 
nationem insolentiae suae asseruit poenas dedisse: ne hinc potissimum Archelaus 
invidia inexcusabilis criminis accerseretur, si per seditionem pacem turbarent,
-----------------------------------------------------------
atque a Romanorum societate animis atque armis discederent: de testamenti 
autem praelatione quis dubitaret, cum et posterius praeferri soleat superioribus, 
et hoc multo validius caeteris videri debeat, in quo Caesari confirmandi 
regalis judicii servata sit praerogativa, quo cumulata potius quam imminuta 
Romani nominis reverentia sit, si et a vobis, Caesar, non praeripiatur 
regibus, quod privatis licet, ut eorum valeant testamenta, et quem potissimum 
sibi cupiant succedere, ultimo scribant stylo, atque ab illis iterum ea 
vobis honorificentia reservetur, ut confirmatio judicii a vobis petatur, 
et is succedat quem pater elegerit, vos probaveritis. Quando igitur magis 
sapuit Herodes, cum tibi Caesar, servaverit praerogativam, an quando praeteriit? 
Ubi
-----------------------------------------------------------
Antipas substituitur, Caesar praeteritur. Ubi Archelaus subrogatur, Caesar 
adsciscitur: sine firmamento nulla res stabilis. Divino itaque judicio 
ubi justitia deerat, vel simulationi, vel voluntati firmamentum defuit. 
Ubi autem aequitas examini suppetebat, robur quaesitum, ut judicium confirmaretur. 
Considera igitur, utrum fecerit injuriam qui te elegit, aut si rescindi 
debeat, quod te arbitro sanciendum reliquit rerum omnium domino: cui jure 
etiam reges cedunt potestate. Qui enim scivit, quem eligeret ad confirmandum, 
scivit utique quem eligeret ad imperandum, nec in successore falli potuit, 
qui non est falsus in confirmatore. Nam qui arbitrum constituit te, cognovit 
itaque talem successorem sibi constituendum, qui tibi quem constitueres
-----------------------------------------------------------
non displiceret. Auditis partibus Caesar sententiam distulit: deinde collato 
cum Senatu consilio Archelaum genti praeposuit, ut fungeretur rectoris 
munere, non regni honore. Spopondit tamen et regnum daturum, si se ita 
gereret, ut probaretur. Jam enim tentamenta dissensionis Israelitici populi 
nuntiabantur. Tetrarchas duos constituit Herodis filios, Philippum et Antipam, 
qui cum Archelao de regno certaverat: Herodis sorori cui nomen Salome, 
delegatum servavit, etiam alia ipse adjunxit. Duabus quoque filiabus Herodis 
mille talenta quae sibi relicta erant, dispertienda arbitratus: addidit 
etiam alia sexcenta millia, et ea Pherorae liberis sociari censuit.



          CAPUT II.

-----------------------------------------------------------
Interea quidam ex juvenibus simulans se Alexandrum, et propter misericordiam 
ab his quibus necandi munus ab Herode patre mandatum foret, subrogatis 
aliis in locum suum, cum fratre suo Aristobulo dimissum, Miletum petiit, 
et inde Romam, quo difficilius apud incognitos cognosceretur. Ubi facile 
Judaeos ad rerum novitatem promptissimos excitaverat: nisi comperto eo, 
Caesar ad se eum perduci ocius per Celadum quemdam, qui Alexandrum plene 
noverat, praecepisset. Celadus ubi juvenem vidit, similitudine deceptus 
haesitavit. Sed reliqua
-----------------------------------------------------------
perspiciens indicia non convenire, quaesivit ubi esset Aristobulus: at 
ille in Cypro insula degere asseruit, caventem insidias, eo quod conjuncti 
inter se fratres facilius exstinguerentur. Deinde ad Caesarem deductus, 
aperuit illico impunitate promissa, fretum se specie similitudinis, quod 
esset Alexander simulasse, ut innumerabilia munera ibi quasi regis filius 
a Judaeis consequeretur. Caesar dolum risit, sed et ipsum immunem dimitti 
jubet, et eos qui ultra privatum modum quasi regis filio detulerant; satis 
mulctatos esse pronuntiavit, quod superfluis sumptibus infinita dispendia 
toleravissent. Archelaus autem profectus in Judaeam propter obscenitatem 
morum et insolentiam accusatus apud Caesarem, cognita inter partes causa, 
Viennam relegatur, opesque
-----------------------------------------------------------
ejus thesauris Caesaris associatae: hoc merito pretium luit, qui nec a 
fratris sui germani conjuge suas compresserat cupiditates. Nam ubi Alexander 
obiit, patris imperio neci traditus, Glaphyra uxor ejus Archelao rege Cappadocum 
genita, quemadmodum supra memoravimus, Libyes regi Tibae secundis est copulata 
nuptiis. Quo defuncto, revertitur ad patrem: illic eam contemplatus Archelaus, 
quod fratrem mariti, filiorum patruum, haud quaquam pie refugiendum arbitraretur, 
ita deperire coepit, ut uxorem dejiceret Mariamnem, et Glaphyram in locum 
illius substitueret. Non multo post ubi mulier in Judaeam rediit, vidit 
in somniis Alexandrum, et complecti desideravit. At ille indignanti similis, 
a complexu refugus, visus est dicere:
-----------------------------------------------------------
Haec est, Glaphyra, promissi fides? Ita amores erga te servasti meos, quorum 
memorem te esse oportuit? Sed esto, adolescentula secundas nuptias non 
refugeras, etiam ne tertias, etiam ne fratrem mariti appetere debueras? 
Ita te mea delectavit injuria ut in meam domum tertio nupta conjugi remeare 
non erubesceres? Sed mihi curae, ne diutius maneat contumelia mea, contagioque 
tua: nec longum laetabitur fraterni incestus matrimonii. Exsurrexit mulier, 
et familiaribus narravit somnium, atque ipsa biduo post defuncta, fidem 
fecit, quod hujusmodi conjugia, nec vivorum legibus punita sunt, nec mortuorum 
voluntatibus.



          CAPUT III.
Ipse quoque Archelaus vidit in somniis spicas
-----------------------------------------------------------
novem, plenas et magnas a bobus vorari. Cui quaerenti, respondit interpres: 
Novem spicis novem annos signari, quibus potestate usus sit maxima et amplissima. 
Nono itaque anno imperii sui mutationem eidem fore, eo quod boves qui arva 
aratro soleant intervertere, mutationem signent laboriosam, quae devoret 
atque absorbeat merita superiora. His itaque cognitis, quinto die venit 
a Caesare, qui eum ad judicium Romam deduceret. In quo condemnatus et actus 
in exsilium, etiam
-----------------------------------------------------------
morte implevit somnium suum. Principatus gentis qui ad Archelaum pertinebat, 
conversus est in nomen provinciae; quo nomine Romani, cum in jus suum vincendo 
redigerent procul positas regiones, provincias appellaverunt. Manserunt 
tamen tetrarchae, ut erant Philippus et Herodes mutato vocabulo, quia Antipas 
prius nuncupabatur. Nam Salome moriens, loca quae tenuerat, et potestatem 
suae gentis Libyae uxori Caesaris dereliquerat. Is status erat Judaeae, 
quando Caesar defunctus est: relinquens Tiberium privignum suum Libyae 
uxoris filium ex superiore genitum conjuge successorem Romani imperii: 
cujus in honorem Tiberiadem Herodes condidit. Philippus quoque Libyam urbem 
matris ejus vocabulo nuncupandam putavit. Et quia
-----------------------------------------------------------
propositum nobis est aperire causas, quibus populus Judaeorum a Romano 
imperio desciverit, sibique exitium acceleraverit, Pilatum provinciae praesidem 
initium ruinae dedisse res indicat: quandoquidem Caesaris imagines Hierosolymitanis 
aedibus inferri primus omnium non dubitaverit. Quo motus populus cum resisteret, 
atque ille recipiendas imagines censeret, plurimos in mortem coegit. Dum 
haec in Judaea geruntur, Agrippa Aristobuli filius Romam advenit, cupiens 
adversus Herodem tetrarcham apud Tiberium judicio contendere: sed despectus 
a Tiberio cum Romae degeret, plurimos sibi adscivit ad amicitiam: et maxime 
Germanici filium Caium, quem sive paterni nominis gratia amabilem populo, 
seu regii generis propinquitate proximum
-----------------------------------------------------------
imperio ratus, an quodam praesagio studiosius excolebat, quam vel aetatis, 
vel honoris ejus ratio patiebatur; ita ut quodam die manus elevans deprecaretur, 
ut maturius Tiberio mortuo, Caium videret imperatorem. Quo prodito per 
Eutychum libertum suum, Agrippa jussu Tiberii in vincula ducitur, et gravibus 
modis excruciatur, non ante dimissus, quam Tiberius diem clauderet. Cujus 
tempora foeda ludibriis caprarumque secessus, ignavia intolerabilis: nullum 
tamen efficacis virum operis in necem ejus excitaverunt, recentis, ut arbitror, 
Romani imperii reverentia, sive terrore saevissimae crudelitatis, quia 
plerumque asperitas quo gravior, eo tutior est.



          CAPUT IV.

-----------------------------------------------------------
Eo imperitante, famosum ludibrium Paulinae spectatissimi generis feminae 
Romae percelebratum est. Quae cum egregiam castitatis famam apud omnes 
haberet, esset etiam praestantissimi decoris et eminentis gratiae, tentata 
Mundi equestris militiae ducis interpellationibus, nec inflexa, vitio nimiae 
superstitionis patuit errori: Mundus namque subornatis Isidis sacerdotibus, 
qui velut Anubis ad eam mandato perferrent, quod eam ad templum invitaret, 
delectatum se ejus sedulitate et pudicitia: noctem
-----------------------------------------------------------
posceret, habere se, quod eidem secreto vellet committere. Quod illa accipiens 
laeta ad maritum detulit, deum suis adesse votis, ab eo suam posci praesentiam, 
negare se non posse obedientiam. Itaque et ex sua et ex mariti sententia 
pergit ad templum Isidis, noctem exigit, remotisque procul arbitris, quasi 
sacri cognitionem mysterii perceptura, sese stratis composuit suis, aestimans, 
quod ad eam deus suus in somniis veniret, et per visionem sese ei demonstraret. 
Verum ubi aliquid noctis processit, quo facilius mulier plena somnii deciperetur, 
Mundus assumpto vultu Anubis habituque advenit, vestimenta allevat, in 
oscula ruit. Expergefactae mulieri Anubem se esse dicit, vultum Anubis 
praetendit: illa deum credidit, beatam se esse
-----------------------------------------------------------
asserit, quod eam dignatus sit visitare deus suus. Amplexum petenti non 
negat: refert tamen, utrum deus possit homini misceri. Ille promit exempla, 
quod et Jovem summum deorum Alcmena susceperit, et Leda ejusdem concubitu 
potita, et plurimae aliae quae ediderint deos partu, de se quoque ex illa 
deum esse generandum persuadet: mulieri concubitu miscetur, redit ad maritum 
laetior dicens, quod mixta deo sit mulier, et ejus promisso deum esset 
generatura. Fit ingens in stupro mulieris et mariti gaudium. Postea occurrit 
Mundus, et ait mulieri: Beata Paulina concubinatu dei: magnus deus Anubis, 
cujus tu accepisti mysteria. Sed disce te sicut diis, ita et hominibus 
non negare, quibus dii tribuunt, quod tu negaveras, quia nec formas suas
-----------------------------------------------------------
dare nobis, nec nomina dedignantur. Ecce ad sacra sua deus Anubis vocavit 
et Mundum, ut tibi jungeret. Quid tibi profuit duritia tua, nisi ut te 
viginti millium quae obtuleram, defraudares compendio? Imitare deos indulgentiores, 
qui nobis sine pretio tribuunt, quod ab te magno pretio impetrari nequitum 
est. Quod si te humana offendunt vocabula, Anubem me vocari placuit, et 
nominis hujus gratia affectum juvit. Hoc perstricta sermone mulier, illusam 
se intellexit, et dolens injuriam pudicitiae confessa est fraudem marito. 
Ille nihil habens quod uxori indignaretur, cui ipse cubandi in templo potestatem 
permiserat, et conscius conjugalis castimoniae, principi querelam detulit. 
Qui motus potentis viri contumelia, atque atrocis flagitii commento,
-----------------------------------------------------------
sacerdotes e templo rapit, quaestioni subjicit, confessos necat, simulacrum 
Isidis Tiberi demergit, Mundo fugiendi potestas concessa, eo quod vi amoris 
et formae superatus gratia, levioribus commissorum suorum pretiis muletatus 
aestimaretur.



          CAPUT V.
Quod igitur ludibrium imperitante Tiberio acciderit, non putavi praetereundum, 
ut ex eo deformitas colligatur imperatoris. Sicut enim boni principis vita, 
probitatis quaedam praescriptio, et per universos vivendi forma est: ita 
imperatoris colluvio,
-----------------------------------------------------------
lex flagitiorum est. Ab eo missus Pilatus est in Judaeam vir improbus; 
atque in exiguo ponens mendacium, circumvenit Samaritanos, ut montem cui 
nomen Gadir, peterent: erat enim illis sacratus, eo quod vellet eorum mysteria 
cognoscere. Et ascendens, populum praevenit equitatu, pedestrique exercitu 
stravit, affictoque crimine, quod a Romanis discedere, et conciliabulum 
sibi quaerere praeparassent. Quid enim non auderet, qui etiam Christum 
Dominum ad salutem humani generis advenientem, multis et divinis operibus 
profundentem in homines misericordiae suae gratiam, nihilque aliud docentem, 
nisi quod primum Deo, deinde imperatoribus faceret populos obedientes, 
cruci suffixerit? Demensque, qui minister esset sacrilegi
-----------------------------------------------------------
furoris, ut interficeret auctorem salutis. Ex illo itaque Judaeorum res 
proditae, ex illo exitium genti, temploque maturatum excidium. Nam si Herodes 
qui Joannem neci tradidit, perfidiae et crudelitatis suae pretium luit, 
dejectus regno atque exsilio datus: quanto magis praecipitibus furiis actum 
intelligi datur eum, qui Christum occiderit? Quae causa autem fuerit mortis 
Joannis, breviter expediam. Philippum et Herodem qui prius Antipas dictus 
est germanos fuisse supra ostendimus. Uxorem Philippi Herodiadem, quam 
Herodes illicito ac nefando sibi sociavit jure matrimonii. Non tulit hoc 
Joannes, et ait illi: Non tibi licet uxorem habere fratris tui. Tum 
ille commotus, in carcerem detrusit Joannem. Nec multo post necavit virum 
justum,
-----------------------------------------------------------
et constantem divinae Legis exsecutorem. Non solum enim quasi praedicator 
Evangelii, fraterni cubilis incestum reprehendebat, verum etiam quasi Legis 
exsecutor, praevaricatorem Legis condemnavit, qui fratris uxorem viventis 
eripuerat, praesertim habentem semen de germano ipsius. Hinc excitata Judaeorum 
fere omnium in Herodem odia et poena accelerata: cujus auctor Herodias 
videns Agrippam plurimum praevaluisse apud Caesarem, compulit eum Romam 
pergere, quo sibi imperatoris gratiam conciliaret, objectans desidiae contumeliam, 
quod fugitans labores, dum moratur domi, indignos sibi pateretur anteferri. 
Nam cum Agrippa ex privato rex factus sit; quanto magis ipsi jamdudum tetrarchae, 
quo regnum conferat, Caesarem non dubitaturum?
-----------------------------------------------------------
Itaque mulieris opprobria nequaquam sustinens, Romam profectus, dum Caii 
amicitiam petit, ab Agrippa accusatus, etiam tetrarchiam amisit, quam a 
Julio Augusto acceperat; et fugitans in Hispaniam una cum uxore Herodiade 
moerore animi consumptus est. Mortuo quoque Tiberio, Caius successit, qui 
dominum se et deum videri atque appellari volens, causas dedit Judaeis 
gravissimae seditionis, ac nisi properato fine imperium clausisset, Judaeorum 
genti finem fecerat maturiorem. Non solum enim ab illicitis non revocabat 
suos, verum etiam missis in Judaeam, ultima supplicia minitabatur, nisi 
omnia
-----------------------------------------------------------
adversum jus et fas religionis armis patrarent. Plurimum enim potuit imperio 
Agrippa: sed dum vellet muro ambire maximo Hierosolymam, ut Romanis fieret 
inexpugnabilis (praevidebat enim imminentem ruinam), morte praeventus, 
opus imperfectum reliquit. Nec minorem potentiam exercuit imperitante Claudio: 
quia ipsius quoque primitiis interfuit, cum Caio perempto, ipse a militibus 
assumptus, in imperium resistente sibi Senatu, regni taedio Agrippam legatum 
direxit: quo interprete promissa moderatoris imperii fines, diffinita gratia, 
pax convenit: in locum Agrippae patris Agrippa filius ejus a Claudio Caesare 
rex subrogatus est.



          CAPUT VI.
Ipse quoque Claudius exactis tribus et decem annis
-----------------------------------------------------------
cum deficeret, Neronem Romano imperio principem dedit: captatus uxoris 
Agrippinae persuasionibus, quae tantum fraudibus valuit, ut filium imperatoris 
Britannicum designatum successorem ipso jure naturae, principatus exsortem 
redderet. Cujus artis mox poenituit eam: quia dum ex se genito consuluit 
principi, suum negavit, ignara, quod elatus imperio, nec matrem agnosceret, 
atque in exitium ejus beneficii mercedem inverteret: idem tamen Octaviam 
Claudii filiam conjugii loco tenebat: praepostero ordine gener filio praelatus: 
quia mala reipublicae praeponderabant, cui debebatur parricida, sacrilegus, 
incestus: ut in eo crimina, non ulla bonae artis merita regnarent. Tali 
imperatore seu morum ejus intuitu atque ignaviae contemptu,
-----------------------------------------------------------
sive quia Judaeis ob gravia sacrilegia, averso praesidio Dei summi ultimum 
excidium praeparabatur, erupit in seditiones graves, latrocinia, dissensiones, 
eorum insolentia, quos per viginti annos Eleazarus princeps latronum gravissime 
depopulatus: aliquando tamen captus a Felice qui Judaeae praeerat, et Romam 
directus, graves poenas dedit. Nec sic quidem gravi caesorum numero infractus 
est populus Judaeam inhabitantium; sed in ipsis Hierosolymis aliud latronum 
pullulavit genus, qui vocabantur sicarii, non jam secretis abditi, nec 
tenebris nocturnis insidiantes, sine aliquo praesidio commeantibus, sed 
luce diei atque in medio urbis et turbae stipamine percutiebant quoscumque 
propius accesserant: breves manu gladios gerentes, conferto populo permixti, 
ubi adhaerentem fixerant, cadebat
-----------------------------------------------------------
imprudens caeco vulnere, ut querelam mors praeveniret: funus in promptu, 
sed percussor latebat: et si quis commotus fuisset alieno vulnere, propior 
suo factus erat caesorum portio. Ita vel periculi metu, vel dissimulatione 
facinoris, sicarius non deprehendebatur: tanta erat insidiantium velocitas, 
et celandi ars. Occiditur sacerdos Jonathas: addebantur multi quotidie, 
graviorque metus viventium, quam aerumna interfectorum. Quasi ad pugnam, 
sic quotidie unusquisque progrediebatur: graviore tamen conditione, quia 
hostis praevidetur, sicarius delitescebat,
-----------------------------------------------------------
mors in oculis, in animis timor. Nemo se regressurum credebat, nec amicis 
fides deferebatur, dum sicarius metueretur. Quo plerique perterriti insontes 
quidem a flagitio latrocinandi, vel sicariorum contubernio, etsi manu innoxii, 
consilio tamen infirmiores desertum petiere. Sed dum sibi consulunt, terrorem 
fecerunt discessiones; ex quo belli adversus Romanos suspicio primo, deinde 
invidia exarsit: quo metu provinciae rector misso equitatu et pedestri 
agmine, maximam multitudinis stragem edidit.



          CAPUT VII.
Aegyptius quoque pseudopropheta adveniens, et magicis imbutus artibus dum 
jactat se prophetico spiritu coelestia annuntiare oracula, triginta fere 
millia Judaeorum associavit sibi, eosque ad montem
-----------------------------------------------------------
Oliveti congregans, frequenti irruptione penetrabat Hierosolymam; ita ut 
etiam Romanas incursaret custodias, quae ne quid a populo moveretur, Hierosolymas 
praetendebant. Ubi etiam haec compressa est insolentia, quasi in aegro 
corpore alia pars gravius inflammabatur. Plurimi enim palam discedendum 
a Romanis, libertatem servitio praeferendam vociferabantur, progressisque 
in agros quibus alimonia deerat, vi expetebatur.



          CAPUT VIII.
Postremo in urbe Caesarea gravis inter Judaeos et gentiles seditio incessit, 
vindicantibus sibi Judaeis urbis totius quasi ab Herode Judaeo conditae 
possessionem, renitentibus gentilibus, quod conditor quidem Judaeus fuerit, 
sed Caesaris eam nomine declaraverit.
-----------------------------------------------------------
Denique et templum intra eam struxerit, et statuas apposuerit, eoque videri 
gentilibus usibus magis eam mancipatam. Harum contentionum seditio in manus 
vertitur: quia neque primi Judaeorum suos seditioni deditos comprimere 
poterant, et gentiles opprobrio ducebant, si Judaeis sibi cedendum arbitrarentur: 
itaque excitaverunt Felicem, ut dum utriusque partis gestit comprimere 
multitudinem non acquiescentem, praesertim armis, quando aliter nequibat, 
consuleretur. Cui successit Festus, qui latronibus plurimis comprehensis, 
haud exiguos ultimo exitio dedit. Albinus quoque eadem a Romanis potestate 
sibi credita, nullum nequitiae genus praetermisit, rapinarum improbus praedo, 
ut qui non dedisset pecuniam, in vincula raperetur, quamvis innoxius: qui 
dedisset, etiam reus absolveretur:
-----------------------------------------------------------
avaritia gignebat superbiam, ut pauperioribus se tyrannum praeberet, mancipium 
ditioribus: idem tamen etsi praetergressus nequitiam superiorum; ita a 
successore Floro, quasi deses ac lentus in flagitiis, longo sed proximo 
intervallo praeteritus ac derelictus, ut comparatione deterioris integer 
aestimaretur. Et qui primo questi fuerunt ut afflicti, postea Festum quasi 
bonum judicem desiderabant. Hic enim singulos exuerat, Florus urbes diripiebat, 
inquinatissimus in obscenitatibus; in saevitia crudelissimus, armis omnia 
conturbans, et
-----------------------------------------------------------
praelia de praeliis serens, qui nec obsecratus ignosceret, nec exsaturatus 
parceret: in conspectu Berenices, quae soror Agrippae regis, ad templum 
religionis causa venerat, acerbissima caede in populum desaeviebat: nec 
obsecranti deferendum arbitratus, cum inservientem religioni nudis pedibus 
adstantem cerneret, et orantem fastidio haberet: unde ad Agrippam regem 
et ipsa scripsit, et populus Judaeorum direxit precatum auxilia libertati. 
Cui egredienti ex Aegypto occurrerunt plerique ultra sexaginta stadia Hierosolymitanae 
urbis obviam progredientes et circumducto per urbem, cum fidem querelarum 
probaret, insistere coeperunt, ut legatos ad Neronem mitterent. Verum ille 
dolorem, ut civium, et ipse miseratus, tentamenta tamen belli
-----------------------------------------------------------
adversum Romanos alta prudentia cernens moveri, ne et sibi invidia, populoque 
ultimum gigneretur periculum, coacto in unum populo, in loco qui templo 
proximus et ponte divisus, Xystus appellabatur, hujusmodi orationem habuit.



          CAPUT IX.
Etsi plerisque improvidus consulendi moderandique impatiens, dolor gravibus 
aliquos faciat inaestuare querimoniis: tamen ubi consilium sumitur, sequestratur 
affectus doloris. Nam si promptos ad ulciscendas injurias et ad inferendum 
Romano bellum imperio, universos ex hoc populo comperissem, ac non melioris 
partis et tranquillioris sententiae, quod pacis est praeoptare et quod 
quietis praeferre, nec ad vos venire ausus forem, nec consilium
-----------------------------------------------------------
dare. Superfluum est enim suadere quid fieri oporteat, cum audientium assensus 
in deteriora sit. Sed quia aliis inexpertus bellicorum usus malorum, aliis 
perfunctoria spes libertatis praedulcis ad expetendum, sed plerumque gravis 
ad adipiscendum: multis enim dum libertas petitur, servitus accumulatur, 
et frequenter totum eripitur, quibus vel nomen libertatis remanserat; alios 
quibus praesentia utilitate sui displicent, rerum novitas invitat, ac si 
turbentur negotia, lucrum putatur: ideo vobiscum consilium conferendum 
putavi, ne aut prudentiorum sobrietas praeripiatur insolentiorum audacia: 
aut qui recte sapere nesciunt, nostro saltem admoniti sermone cognoscant, 
acquiescendum esse consultioribus. Silentium igitur deferendum censeo, 
ut
-----------------------------------------------------------
et nos quae conducere vobis arbitramur aperiamus, et vestrum nemo perturbetur, 
si aliqua praeter suam voluntatem audiat. Nemo enim poterit aestimare, 
quale sit quod dicitur, nisi audierit prius, cujus ipse futurus arbiter 
sit: probet ne an respuat, frustra conturbatur, ne audiat: licet enim et 
post consolationem unicuique sentire, quod sentit: et si discessio placet 
etiam post sobrios monitus, servare inconsultae voluntatis sententiam. 
Sed dicet aliquis. Cur frustra audiri velint, si non acquiescant qui audiunt? 
Quia si nolint acquiescere cum audierint,
-----------------------------------------------------------
portio mihi concionis, non omnis populus periclitabitur: si autem audire 
nolint, etiam cum pars audiri conturbat universo populo eripiatur audiendi 
profectus. Itaque apud eos mihi orietur sermo, qui audire voluerint, si 
vel ex parte aliqua mihi silentium deferatur: intercipietur enim sermo 
omnis et quasi totus desidet, si concionalis fragoris, et inquieti strepitus 
examinetur impedimento. Duo sunt itaque, quibus primo respondendum arbitror: 
quae in maximo sunt querelarum pondere: quod plerique vociferantur de injuriis 
praesidum: et quod plerique periisse sibi libertatem gemunt. Quarum propositionum 
separanda mihi complexio videtur. Si enim praesides improbi, quid opus 
est libertatem attollere? ne videamini non eorum merito, sed
-----------------------------------------------------------
servitutis fastidio accusare praesides, quasi dominationis ministros. Aut 
si intolerabilis servitus, superflua ergo de praesidibus querimonia. Nam 
etsi in illis moderatior sit, nihilominus tamen turpis servitus est. Consideremus 
ergo, ne in utroque eorum non perfunctoria bellorum materia sit: quid enim 
ineptius, quam de injuriis queri, et bellum subtexere, ac periculis mutare 
contumelias? Dum judicem refugias, hostem inducas: cum judex iniquus plerumque 
juris interpres sit, hostis autem etiam justus semper sit appetitor salutis. 
Temperari ergo, non exasperari judicem decet; hostem caveri, ne alterum 
acerbes, alterum arcessas: cum et ille delinimento mitior fiat, et iste 
declinari debeat, ne possit nocere. Cavendum igitur de judicibus,
-----------------------------------------------------------
ne major querela quam injuria sit. Gravior quoque objectionum invidia, 
quam commissorum pretia. Saepe etenim qui primo verecundius deliquerint, 
accusati insolentiores sunt, et qui occulte ante furati sunt, postea palam 
latrocinantur. Nihil itaque tam exasperat fervorem vulneris, quam ferendi 
impatientia. Denique impensius in ipsis agrestibus feris arctissima vincula, 
si se excitent, imprimuntur: si quiescant, relaxantur: gravis quoque febrium 
vis tolerando minuitur, inquietudine augetur. Quod si norint sibi consulere 
agrestia, ut naturae obliviscantur, quo dolorem allevent: quanto magis 
in hominibus frequens id docuit usus, quod eorum qui laesi sunt toleranda, 
laedentibus fuerit verecunda, ut sine accusatore correxerint, quod accusati
-----------------------------------------------------------
non emendassent. Sed esto, fuerit intolerabilis Romanorum judicum insolentia; 
quid igitur tolerabilius, universos, an unum perpeti? Quae autem justitia, 
cum unus laeserit, bellum inferre omnibus? Numquid omnes Romani injuriae 
auctores? Numquid ipse Caesar? aut studiose electus est improbus, qui ad 
vos mitteretur: sed neque speculari possunt transmarina, oculosque ad orientem 
et occidentem intendere, ut illic videant, quae hic geruntur: neque audire 
facile quod etsi sollicitudo exigat, longinquitas negat probationum difficultatem.
-----------------------------------------------------------
Unius igitur culpa dissidium pariet orbis Romani, cum etiam sine querelis 
vestris propera correctio sit, nulla accusationis invidia, itineris nullo 
labore. Annuis enim vicibus Romani magistratus mutantur. Quo fit, ut nec 
insolens diu maneat, et moderatior cito succedat. Nihil igitur oberit quievisse, 
cum remedium deferatur etiam quiescentibus. Causas belli autem intexere 
perniciosum; quia dura belli adversum omnes conditio, adversum Romanos 
ultima. Quos si fugere velis, cum superare nequeas, orbis terrarum tibi 
derelinquendus est. Sed libertatis cupiditatem praetenditis? Sera ista 
deliberatio; prius certandum fuit, ne amitteretis libertatem quam ut amissam 
reposceretis. Durus servitutis usus, et ideo a principio non fuit subeunda, 
aut suscepta
-----------------------------------------------------------
aequanimiter ferenda. Tunc decuit restitisse, cum ad servitium vocaremini. 
Illa justior pugna: qui autem semel se dederit in servitutem, etsi postea 
subtrahere se velit, non ille tamquam amator libertatis asseritur, sed 
tamquam servus contumax adjudicatur. Ubi erat ista libertatis defensio, 
cum Pompeius vestris ingrueret regionibus: urbem dominus intraret, ubi 
erant arma pro libertate? Cur deposita sunt a patribus nostris? Et certe 
illi fortiores nobis fuere, vigebant animis, abundabant subsidiis, cupiebant 
repugnare: sed exiguam Romani exercitus non sustinuere portionem: victi 
sunt, sed reservati agnoverunt jugum servitutis, ne tolerarent poenam captivitatis. 
Quid recusatis haeredes, quod debetis jure successionis? Astringunt vos 
negotia
-----------------------------------------------------------
patrum: quomodo obedientiam refugitis, tanto inferiores obedientibus? aut 
quid vobis reliqui erit, qui in vos Caesarem et omnem virtutem Romanam 
movetis? Quomodo potestis sustinere eos, qui de omnibus triumpharunt, atque 
ab omnibus sibi militantibus nunc adjuvantur? Et Athenienses quidem pro 
libertate totius Graeciae incendio patriam tradiderunt, exsilio mutantes 
domos, ne sibi Xerxes dominaretur, quem in terris navigantem, in fluctibus 
gradientem, cum eum nec maria caperent, nec terra sustineret, quod Europae 
totius spatia transitus ejus itineris includeret, angustioribus terrarum 
finibus, quam exercitus commeatu: ita persecuti sunt fugientem, ut vix 
una nave fugitans, auxiliique indigens, se subtraheret captivitati: verum 
ipsi illi
-----------------------------------------------------------
viri qui totam fregerunt Asiam, propter exiguam Salaminam et imperitantem 
fluctibus Xerxem subigentem maria, in eo ipso quod sibi subjectum putabat, 
elemento, gloriosissime debellatum fugarunt: nunc Romanis serviunt, et 
principes totius Graeciae Italorum imperiis obtemperant: atque illae Athenae, 
quae leges aliis dabant, nunc alienis legibus famulantur. Lacedaemonii 
quoque post Thermopylas et
-----------------------------------------------------------
Leonidae defuncti triumphos, post Agesilaum servatorem Asiae, nunc amant 
dominos suos. Macedonia quoque atque Africa, quae per suos validissimos 
duces totius orbis imperium in sua jura et possessiones transfuderant, 
translatam a se potentiam non indignantur, tantaque rerum mutatione contentae, 
optant propitios dominos, quos ad servitutem petebant. Nec Philippi divitiis 
Macedones, nec Alexandri excitantur triumphis, quos duces omnium prudentissimos, 
non immerito invictos arbitrabantur, quia alter se contra Graeciam tenuit, 
alter fugiens arma Romana, usque ad regna Caspia et extrema subactae Persidis 
atque Indorum secreta victor pervenit: magni nomen obtinuit, quia maximos 
omnium non lacessivit. Quem licet immatura
-----------------------------------------------------------
mors triumpho Romanorum subtraxerit, servit tamen et ipse in posteris suis, 
quibus orientis spolia, non ad fulcrum dominationis quaesita, sed ad pretium 
servitutis, ut nobilitas famulantium ad victoris opes perveniret. Magna 
virtus Alexandro. Quid tamen mirum? Ille usque ad oceanum victoriam extendit, 
Romani ultra oceanum. Testis est Britannia extra orbem posita, sed Romanorum 
virtute in orbem redacta. Quos aetas superior ignorat, didicit Romanorum 
victoria. Serviunt et ipsi, qui, quid esset servitus, ignorabant: soli 
sibi nati, et semper sibi liberi quia a superiorum potentia, interfuso 
oceano secreti metuere non poterant, quos nesciebant. Plus itaque fuit 
transisse ad Britannos, quam triumphasse de Britannis. Quid enim facerent,
-----------------------------------------------------------
elementis jam Romanorum imperio subjectis? Docuit illos oceanus servitutis 
patientiam, postquam transfretantibus et ipsi Romanorum navigiis, insuetam 
sibi servitutem agnoverant. Nam de Annibale quid retexam, qui tot regionum 
victor Romanis et ipse militavit triumphis, quibus Alpes aperuit, viam 
stravit, urbes subegit, quae victoribus acquirerentur? Et qui frequenter 
superiorem, spem tamen victoriae victis numquam interclusit, semel victus 
reparare se nequivit. Cessit sponte victoribus, quos victor non sustinebat; 
abjectisque armis victricibus, ad Prusiam sese contulit regem: ex duce 
mercenarius, ex triumphatore fugitivus. Veniamus ad Galliarum incolas, 
populos natura feroces, et naturalibus muris ferociores, quos non
-----------------------------------------------------------
caementa parietum, sed juga Alpium ab ortu solis tuentur, ab occasu oceanus 
includit, a meridie praerupta Pyrenaei, a septentrione Rheni fluenta, immanesque 
Germani insuperabiles, et inaccessibiles reddidisse se claustrorum beneficiis 
aestimabantur: Romanis tamen supra nubes viantibus, et ultra columnas Herculis 
imperium propagantibus, nihil invium fuit: tanta felicitate hostis, et 
qui latebat
-----------------------------------------------------------
repertus, et qui resistebat, victus est: quorum improviso adventu consedisse 
montes Germania credidit, Rhenum exaruisse, qui magnitudine corporum et 
contemptu mortis caeteris validiores, qui retinaculum ante suum Rhenum 
putabant, nunc salutis defensionem. Itaque jam non copiis Germanorum replentur, 
sed Romanorum liburnis, quae pererrantes tot usque ad mare bicornis amnis 
fluenta quondam liberas gentes servitio premunt, ut quae sibi ante totius 
orbis imperium praesumpserant, nunc servitutis propriae mercedem exsolvant. 
Quid Illyriis erutum venis terrarum suarum aurum profuit, quibus non abundavit 
ad liberatis praemium? Quanto pretiosius Romanorum ferrum, cui servit aurum 
Pannoniorum? Dat itaque Pannonias auri tributum, et opes
-----------------------------------------------------------
suas ad Romanum aerarium volens transfert, ut sit tutior in servitute. 
Nec incolam suum auro turbida Pactoli unda extulit in superbiam: servit 
libenter, quibus servire imperia videt: nec miratur Indus gemmam suam, 
aut Seres lanam suam. Ad usum dominorum exercentur illa, non pretio mercium, 
sed functionum munia. Persarum superba audimus imperia: sed eorum quoque 
obsides vidimus, et eum ipsi imperent pluribus nationibus, tamen offerunt 
liberos suos, et nobilitatem suam. Servire Romanis gaudent pro fide pacis, 
simul ut serviendo discant suis imperare: offerunt vestes, monilia, elephantos 
quoque Romanis, unum tributum reges imponere. Attexamus Aegyptum abundantem 
opibus suis, nec indigentem pluviae coelestis,
-----------------------------------------------------------
quae sibi ipsa imbres generat, et pluviarum ubertates creat. Denique cum 
sit ferventior omnibus regionibus, sola non queritur de siccitate, et quod 
nulli alii loco suppetit, alit irriguo suas messes. Navigatur in arenis, 
navigatur per sata, ubi pluvia nescitur. Cujus tamen nova gratia et naturalis 
fecunditas Romanis militat, ut quatuor mensibus dominos alat. Quid ipsam 
urbem loquar cognomine regis fortissimi, quae septa fluminis muro, nescit 
obsidionem? quod universorum amnium maximus, diffuso per spatia terrarum 
alveo, et obsidionis submoveat impedimenta, et in vehendis quae necessaria 
sunt ad usum rerum ministret? Quae magis poterat ad rebellandum quam Aegyptus 
excitari, quae decies septingenta et quinquaginta millia hominum,
-----------------------------------------------------------
praeter Alexandriae incolas populos Romanis fascibus numerat ascriptos? 
Et cum habeat tantam multitudinem, mavult tamen Romani imperii tributis 
se exercere, quam suis militare stipendiis. Non transiliam Cyrenenses Lacedaemoniorum 
genus, qui quondam cum Carthaginiensibus de finibus atque imperio certarunt, 
finem certaminis mortem offerentes.
-----------------------------------------------------------
Qua oblatione victi, sed ulti tamen injuriam fratribus Philineis victoriam 
concessere: nec Syrtes praeteribo terribiles, etiam solo auditu, quod omnia 
ad se trahant, et appropinquantia vadoso mari haereant, tertiam partem 
orbis totius ab Atlantico mari et columnis Herculis usque ad mare Rubrum, 
atque Aethiopas definiri rerum periti asseruere. Quis tot gentium populos 
numero recenseat, quibus fulta Carthago Scipionis dextram non tulit, maluitque 
Romam duabus anni partibus adversum se pascere, quam aliorum opibus nixa 
adversum Romanos rebellare? Creta quoque centum urbibus nobilis, uberrima 
praeferens regna, circumfusa undique mari et fluctibus tamquam moenibus 
solita hostem repellere, unum consularem veretur, et plurimi
-----------------------------------------------------------
populi sex fascium virgulis metu inclinantur. Asia, Pontus, Eniochi, Scythae 
Nomades, Taurici Scythae, Maeotiaque regna, Bosphoranique omnes Romano 
imperio subjiciuntur, et illud ante innavigabile pelagus, quadraginta naves 
ad pacem exercent. Nam de Armenia quid dicam, quae non solum limitis sui 
servat quietem, verum etiam portarum intenta custodiae diligenter explorat, 
ne pacem turbaturus aliquis irrepat. Omnes ergo Romanis servire gestiunt: 
vos soli dedignamini his esse subjecti, quibus subjiciuntur universi? Quibus 
freti armis? quo superbi milite? ubi est stolus navium vestrarum, qui obsideat 
freta, percurrat maria Romanorum? In ipsorum enim nomen elementa etiam 
transierunt, in quos etiam transivit orbis terrarum,
-----------------------------------------------------------
qui Romano imperio clauditur et definitur: denique a plerisque orbis Romanus 
appellatur. Nam si verum quaeramus, ut supra diximus, terra ipsa infra 
Romanum imperium est, supra quam progressa Romana virtus ultra oceanum, 
alterum sibi orbem quaesivit, et in Britannia sibi remota a confinio terrarum 
novam invenit possessionem. Denique quibus jus non solum civitatis Romanae, 
sed etiam ipsius prope humanae conversationis negatur, illo diriguntur, 
ut illic habitent, quasi mundi exsules. Cessit oceanus finibus suis, novit 
Romanus interiora ejus petere secreta: cum ipsis vobis erit bellum, adversum 
quos nec natura suum jus possidet. Euphrates ille inaccessibilis ante, 
nisi suis incolis, ex utraque jam ripa Romanus est, et sub imperio Romano 
totum significat
-----------------------------------------------------------
esse orientem. Ister in septentrionalibus partibus inter saevas et innumeras 
profluens gentes, obsides suscipit, hostes coercet. Meridiana plaga quousque 
habitabilis esse potest, arat Romanis, atque ipsis messem suam colligit 
in occasu quodam ultima terrarum Gaditana ora, novos suscipit hospites, 
qui Romano imperio tributa sua deferant. Habet
-----------------------------------------------------------
et ipsa quo dirigat merces suas: ubi ante solum naufragium putabat, ibi 
nunc mutuatur commercium. Cum igitur Romanorum omnia sint, unde vobis adversum 
Romanos praesidia quaeretis? Ex qua vobis inhabitabili parte socios postulabitis? 
Quicumque enim in orbe terrarum sunt, Romani omnes sunt. An ultra Euphratem 
ad Adiabenos dirigetis legationem? sed nec ipsis vacat sua relinquere, 
nec Parthus sinit petitam sibi pacem interpellari, ne ipse in finitimis 
reus sit rebellionis. Ne illud bellum simile putetis, ac si adversum Arabas 
et Aegyptios vobis gerenda praelia sint; alia Romana arma, aliae opes ex 
toto quaesitae orbe: nec Hierosolymitana vobis blandiantur praesidia murorum; 
validiorem Romani murum oceani ruperunt: sed de religionis auxilio praesumitis, 
cum orbem jam Romanum
-----------------------------------------------------------
Jesu discipuli repleverint? Aut sine nutu Dei putamus illam crescere religionem, 
urbemque Romam supra omnes religiones proferre imperium suum. Haec nostra 
nos jam dudum religio deseruit, quia nos deseruimus fidem, et frequenter 
interdicta mandatis coelestibus repetivimus. Unde in nos venit Aegyptius? 
quemadmodum captivi facti sumus Assyriorum? Nonne Scriptura dixit haec 
eventura? Nonne scriptum est profananda omnia templi sacramenta? quae jam 
saepius profanata vim suam atque omnem divinorum mysteriorum gratiam non 
repraesentant: Contaminatum est templum humano sanguine, repleta sunt pulvinaria 
cadaveribus, perfusae arae Romano cruore, pugnatum est sabbato: praevaricatio
-----------------------------------------------------------
facta est, dum templum non sua observatione et feriarum solemnitate, sed 
cruento defenditur praelio. Et hoc utique iterum fiet. Ergo quomodo possumus 
tamquam adversum hostes et religioni adversarios divinum auxilium mereri, 
cum ipsi praevaricationem inferamus nostrae religioni? Quod igitur remedium, 
cum et humanae opes non suffragentur, nec divina opituletur gratia? Alterum 
horum aliquos invitare solet ad bellum; vobis utrumque deest. Quid ergo 
superest, nisi manifestum excidium? quod non declinatis dum cavere licet, 
nihil aliud nisi vos ipsi vestram patriam concremabitis, templumque exuretis, 
conjuges quoque et liberos dabitis neci, quibus auctores eritis supremae 
amissionis: cum malorum omnium incrementum inconsolabile sit,
-----------------------------------------------------------
nostrae culpae ascribi quae sustinemus. Accedit huc quod aliarum urbium 
bella, suorum incolarum excidiis determinantur: vestra rebellio totius 
erit excidium religionis, quae toto diffusa orbe, populos ubique disseminabit, 
et in omnibus urbibus nostri portio est. Vestro igitur praelio Judaei omnes 
implicabuntur, nec erit ulla regio nostri expers cruoris. Aut si tales 
sunt Romani, ut Judaeos non persequantur, nec bello lacessiti: quam injustum 
est bellum
-----------------------------------------------------------
his inferri, quorum humanitatem speratis. Bonum est, charissimi, bonum 
est, dum adhuc in portu navis est, praevidere tempestatem futuram, nec 
imminentibus quemquam sese objectare periculis, ne cum in altum processeris, 
jam naufragium non possis cavere. Et plerumque quidem repentina exsurgit 
procella, et bellum excipitur, etiamsi non inferatur: sed interest lacessere 
hostem an excipere? Magis parcit non lacessitus, et necessitas excusat 
insolentiam: ubi vero in praeruptum quisquam sese immergit periculum, oneratur 
etiam opprobrio. Non is hostis est, quem fuga possitis vitare. Quocumque 
ibitis, sequetur periculum: immo ubique hostem reperietis. Omnes enim amici 
Romanorum sunt; et quicumque praeter Romanorum amicitiam est, hostis universorum 
est. Subeat vos patriae amor: si non
-----------------------------------------------------------
pignorum vestrorum, non conjugum vos contemplatio revocat, revocet templi 
contuitus sacratissimi; parcite saltem religioni: parcite sacratissimis 
sacerdotibus, quibus jam non parcunt Romani, neque ipsi templo, quos pepercisse 
poenitet: quoniam jam dudum volunt omnes gentes nostram exstinguere religionem, 
cui Pompeius tamen cum exstinguere posset, pepercit. Ego nihil praetermisi, 
omnia monui, quae ad vestram spectant salutem: hoc vobis suadeo, quod mihi 
eligo: vos considerate, quid vobis et mihi utile sit: opto vobis et mihi 
pacem esse cum populo Romano: si recusatis, ipsi meam vobis eripitis societatem: 
aut communis erit gratia, aut sine me periculum. Haec dicens, illacrymavit, 
Berenice quoque
-----------------------------------------------------------
soror ejus: nam et ipsa erat in Xysti superioribus, et multum eos Agrippa 
suis lacrymis inflexerat, ita ut dicerent Judaei: Non Romanis bellamus; 
sed Floro qui bello digna commisit, bellum inferendum arbitramur. Respondit 
Agrippa: sed hoc est Romanum bellum inferre: facta vestra Romanorum injuriam 
petunt. Non Floro, sed Romanis: non Floro, sed Caesari tributum negatur: 
non Flori, sed Romanorum miles in castro est, quod appellatur Antonia, 
a quo dirutis divisisque porticibus templum separastis, ut custodia sequestraretur. 
Restituite statutum superiorum: tributum quod Caesari debetur, Caesari 
solvatur; ne Florus hoc referat, non se a vobis, sed Caesaris imperium 
repudiatum. Acquieverat populus his dictis, ita ut cum Agrippa in
-----------------------------------------------------------
templum ascenderent, porticus ut fuerant inciperent aedificare, tributum 
cogerent. Denique brevi missis in hujusmodi muniis industriis exsecutoribus, 
congregata sunt talenta quadraginta, quae deerant tributariae solutioni. 
Compressus fuerat omnis belli tumultus: sed adjungere his Agrippa volens, 
ut Floro obtemperarent, donec ei a Caesare successor veniret, ita plebem 
exasperavit, ut ne ab ejus quidem contumelia temperaretur, sed extrusum
-----------------------------------------------------------
urbe nonnullis jactis lapidibus, incertum an percusserint. Qua motus injuria 
rex, auctores eorum comprehensos ad Florum direxit. Ipse autem in regnum 
suum concessit.



          CAPUT X.
Eo discedente concitatores belli compositis insidiis, Massada castellum 
occupaverunt, necatisque Romanorum custodibus suos constituere. Eleazarus 
quoque principis sacerdotum filius praeruptae vir audaciae suasit, ne cujus 
alienigenae donum vel sacrificium reciperetur: quae turba belli adversum 
Romanos fuit, universosque in tumultum excitavit. Videntes itaque potissimi 
quique, quod ea res praesumptae causa foret dissensionis, agebant cum populo, 
non solum Caesari bellum irrogari, sed violari etiam
-----------------------------------------------------------
instituta religionis, templique imminui reverentiam: argui et condemnari 
patrum traditiones, qui ex muneribus alienigenarum templum ornaverint, 
cui multo amplius accesserit divitiarum ex collatione gentium, donisque 
diversarum et innumerabilium nationum: oblitterari sancta majorum, sacros 
ritus novari. Quid futurum de his quae ante collata sunt, si simili modo 
conferri in posterum dona gentium prohibeantur? Aut si solis Romanis sit 
interdictum quod omnibus liceat, quod incentivum belli futurum? Postremum, 
impium, si apud Judaeos tantum nec sacrificare, nec inferre munera alienis 
permitteretur. Considerare eos oportere, quia Caesaris pax solveretur; 
quem hujusmodi motum offensione, haud dubie facturum, ut eriperet Judaeis 
omnem usum
-----------------------------------------------------------
sacrificiorum; ut nec pro se sacrificarent, qui sacrificium Caesaris refutavissent, 
praeveniendum mature. Nam talia consulta si ad Florum, atque inde haud 
dubie ad Caesarem pervenirent, Judaeorum genti pestem factura: simul haec 
astruere sacerdotum testimoniis desiderantes, interrogabant, si umquam 
a majoribus esset sacrificiis gentilium renuntiatum: id quominus liqueret, 
obstrepebant ad seditionem parati: nec ministri quidem altaris audebant 
sese tantae discordantium inserere contentioni: unum remedium superesse 
visum est, ut Florus atque Agrippa rex cum militari manu adessent, ut saltem 
metu desisterent, qui consilio nequaquam revocarentur. Sed Florus, qui 
augeri vellet seditionem, ne ullus Judaeis esset veniae locus ( qui nisi
-----------------------------------------------------------
involuti bello forent, urgendi rapinas ejus, et graviora commissa facultas 
omnis exstingueretur), passus est crescere belli furorem, nihilque legatis 
responsi reddidit. Agrippa vero quam maxime ambiebat Scyli et Antipae Custobarique 
propinquorum suorum legationem, in commune bonum, ut et Judaeos Romanis 
servaret, et Judaeis religionem, patriae templum, urbem civibus, sibique 
imperii decus, regni tranquillitatem, misit tria millia equitum Dario
-----------------------------------------------------------
et Philippo turmarum ducibus, ut auxilio freti, bonarum consultores partium 
promptius adniterentur. Hinc fiducia bonis orta, improbis indignatio, bellum 
adolevit. Cum hos causa justior, quae nihil tamen armorum conflictus juvaret; 
illos furor et multitudinis numerus accenderet, divisae acies praeliatorum. 
Principes sacerdotum et vulgi portio quae pacem optabant, cum regiis equitibus 
partem civitatis superiorem occupavere: illi alii in inferioribus siti, 
templum et propinqua loca sacris sibi vindicabant. Primo lapidibus et saxis 
et jactu telorum utrimque bellum lacessunt, decernunt sagittis. Postea 
ut sese forte obtulit praeliandi necessitas, consertae manus: peritia usuque 
regii praestabant, volentes arcere accessu belli excitatores, ne templum 
intaminarent:
-----------------------------------------------------------
contra Eleazaro cum suis, etiam superiorem urbem quae vocabatur Sion, invadere 
studium erat: septem diebus sine intermissione aliqua bellatum est. Octavus 
solemnitatis dies, quo ligna omnes altaribus solebant imponere, ne quando 
ignis deficeret, quem oportebat inexstinguibilem perseverare, furorem addidit, 
ut omnes a templo ministri excluderentur. Audacius solito sicariis sese 
proripientibus cessere regii, nec in superioribus partibus consistere ausi: 
incensae aedes Agrippe et Berenices, direptum omne instrumentum regium: 
ignis circumferebatur, ut chirographa debitorum, quae recondita in tabulariis 
erant publicis exurerentur. Quo feneratoribus suis inopes insolentius insurgerent, 
omni nexu sese absolutos arbitrati, incendebant
-----------------------------------------------------------
urbem manibus suis, exurebantur nervi civitatis, expugnatum est castrum 
cui nomen Antonia, caesi omnes custodes reperti, incensum postea. Massadam 
quoque proripiens sese Manaimus, Judae Galilaei filius, acer et peritus 
sophista, et turbandis rebus exercitatus, armorum invasit officinas, et 
induit armis inermes. Regressusque in Hierosolymam, stipatoribus tamquam 
regio more comitantibus, immane quantum insoleverat, ut supergrediens usum 
privatum, nec ab illicitis quidem quae liberi populi ferre non possent, 
temperandum arbitraretur: insurgentibus in eum pluribus, qui fultum regali 
indumento, tyrannum et dominum incubuisse libertati civium increpitarent, 
graves poenas dedit, ut afflictus prius cruciatibus immoreretur, nec tamen 
dissidium
-----------------------------------------------------------
remotum. Nam multo gravior motus insurrexit. Denique Metilius cum Romanis 
militibus oravit, ut discedere liceret: dataque fide et interpositis sacramentis, 
ubi juxta pactum arma deposuere, cum sine metu abirent, ab Eleazaro et 
sociis factionis multi obtruncantur: non resistendum adversus vim, nec 
precandum rati, sed tantummodo violatam fidem et perjurium perfidorum vociferantes. 
Omnes itaque interfecti: Metilius ipse praefectus militum rogando
-----------------------------------------------------------
et obsecrando, simul pollicens usque ad circumcisionem quoque se Judaeum 
futurum, solus reservatur.



          CAPUT XI.
Ardebat omnis Judaea: Syria quoque provincia omnis in bellum excitata. 
Denique Caesarienses quoscumque habebant Judaeos interfecerunt: quo dolore 
excitati, plurimas Syriae urbes Judaei adorsi debellaverunt: nusquam jus, 
nusquam religio: nobilior erat, qui plura diripuerat, quasi praemia congerens 
fortitudinis. Erat spectaculum miserabile, cum inhumata corpora passim 
jacerent in urbibus; pueris commixti senes, mulieres quoque nec propter 
verecundiam spectantium munimentis quibus pudenda tegerentur, relictis: 
omnia foeda et plena specie miserabili, quae cum tetrum horrorem excederent
-----------------------------------------------------------
gravis ac nefariae crudelitatis, graviora tamen adhuc sibi invicem minitabantur. 
Erat immane latrocinium inter Judaeos ac Syros, cum spes nulla salutis 
esset, nisi ut invicem se praevenirent. Quae enim civitas, quae non Judaeos 
simul et Syros permixtos haberet? Dies in sanguine, noctes in formidine 
transigebantur: nec odiis, nec avaritiae modus ullus. Nam praeter sectarum 
et cultus diversitatem, quae in malum publicum eruperat, ut e diverso se 
perditos vellent; avaritia habendi et rapiendi cupido ita animum invaserat, 
ut nulli, quem praedae studio deputassent neci, parcendum aestimarent. 
Quid de minore numero caesorum loquar? Nam praeter Antiochenos, et Sidonios 
et Apamenos, difficile quisquam populus, inhabitantes secum Judaeos non 
persecutus
-----------------------------------------------------------
est. Cerassem autem et volentes egredi, usque ad fines proprios prosecuti 
sunt, ut sine ulla fraude abirent. Alexandriae vero orta inter gentiles 
et Judaeos contentione, dum Hebraei vindictam reposcerent, ac raptis fascibus 
congregatum in amphitheatro populum gentilium minitarentur exurere, alia 
curantem Alexandrum Tiberium praefectum loci in se convertere, ac primo 
quidem concordiam publicam reformare pacificis tentabat sermonibus. Ubi 
vero irrideri ab his quae sedulo moneret, advertit, nec ullo alio modo 
tolli posse tantam seditionem, invadendi eos militibus potestatem dedit; 
qui circumfusos adorsi, maximam per totam urbem stragem fecere: cum alios 
resistentes, fugientes alios, alios in domibus suis latitantes necarent, 
neque ulla
-----------------------------------------------------------
subjaceret, vel parvulorum misericordia, vel reverentia senum, vel mulierum 
verecundia. Caesa itaque Judaeorum quinquaginta fere millia: natabant plateae 
sanguine, repleta erant omnia cadaveribus, crepitabant flammae saevo per 
urbem incendio, quae Judaeorum domibus invectae, vicina simul depascebant. 
Inflexus tamen Alexander, tandem milites abstinere, et receptui canere 
jubet: vulgi tamen ira semel progressa in potestatem necandi, nequaquam 
mitigabatur.



          CAPUT XII.


-----------------------------------------------------------

Luebant enim scelerum suorum supplicia, qui postquam Dominum Jesum crucifixerunt 
divinorum arbitrum, postea etiam discipulos ejus persequebantur. Plerique 
tamen Judaeorum, et Gentilium plurimi crediderunt in eum, cum praeceptis 
moralibus operibusque ultra humanam potestatem profluentibus invitarentur: 
quibus ne mors quidem ejus vel fidei, vel gratiae finem imposuit, immo 
etiam cumulavit devotionem. Intulerunt itaque parricidales manus, atque 
auctorem vitae interficiendum ad Pilatum deduxere: reluctantem coeperunt 
perurgere judicem: in quo tamen non excusabatur Pilatus, sed Judaeorum 
amentia coacervabatur; quia nec ille adjudicare debuit, quem reum minime 
deprehenderat;
-----------------------------------------------------------
nec isti sacrilegium parricidio geminare, ut ab his, qui ad redimendos 
et sanandos eos sese obtulerat, obtruncaretur: de quo ipsi Judaei quoque 
testantur, dicente Josepho historiarum scriptore, quod fuerit illo in tempore 
vir sapiens, si tamen oportet, inquit, virum dici, mirabilium patratorem 
operum: qui apparuerit discipulis suis post triduum mortis suae vivens 
iterum, secundum prophetarum scripta: qui et haec et alia innumerabilia 
de eo plena miraculis prophetaverunt: ex quo coepit congregatio Christianorum: 
et in omne hominum penetravit genus; nec ulla natio Romani orbis remansit, 
quae cultus ejus expers relinqueretur. Si nobis non credunt Judaei, vel 
suis credant: hoc dixit Josephus, quem ipsi maximum putant: et tamen ita 
in eo ipso
-----------------------------------------------------------
quod verum locutus est, ita mente devius fuit, ut nec sermonibus suis crederet, 
sed locutus est propter historiae suae fidem, quia fallere nefas putabat: 
non credidit propter duritiam cordis et perfidiae intentionem: non tamen 
veritati praejudicabat, quod non credidit, sed plus addidit testimonio, 
quod nec incredulus et invitus negavit. In quo Christi Jesu claruit potentia 
aeterna, quod eum etiam principes synagogae quem ad mortem comprehenderant, 
Deum fatebantur. Et vere quasi Deus sine exceptione personarum, aut ulla 
mortis formidine locutus, excidium quoque templi futurum annuntiavit: sed 
non eos templi injuria commovit, sed quia in flagitiis ab eo et sacrilegiis 
corripiebantur, hinc ira exarsit, ut interficerent eum quem nulla habuissent 
tempora.
-----------------------------------------------------------
Nam cum alii precando meruerint facere, quae fecerunt; hic in potestate 
habebat, ut omnia quae fieri vellet, imperaret. Occisus erat ante mortem 
Jesu, Baptista Joannes vir sanctus, qui nunquam in saeculis salutis veritatem 
posuerat. Denique ad omnia quae plena justitiae docebat, quibus ad cultum 
Dei invitabat Judaeos, etiam baptismum propter purificationem animae et 
corporis instituerat. Cujus causa necis, libertas, quod perpeti nequivit 
ab Herode fraterni violata connubii jura, germanoque abductam
-----------------------------------------------------------
conjugem. Nam cum idem Herodes Romam pergeret, hospitii causa fratris ingressus 
domum cui erat uxor Herodias, Aristobuli filia, regis Agrippae soror, ausus 
est eam naturae immemor sollicitare, ut relicto fratre, sibi nuberet: cum 
de urbe Roma revertisset ex consensu mulieris inita incesti pactio est. 
Cujus indicium rei, pervenit ad Aretae regis filiam, in conjugio adhuc 
Herodis manentem. Ea rivalem indignata redeunti marito insinuavit, ut ad 
Macherunta oppidum dirigeretur: quod erat in confinio Petraei regis et 
Herodis: ille qui nihil suspicaretur, simul quia omnem jam circa eamdem 
imminuerat affectum, quo facilius Herodiadi pactionis fidem praestaret, 
si ablegaret conjugem, acquievit ejus suggestioni. At illa, ubi patrio 
regno appropinquavit,
-----------------------------------------------------------
cognita patri Aretae prodidit, qui per insidias omnem exercitum Herodis 
bello lacessitum delevit, proditione facta per eos qui ex Philippi tetrarchae 
populo, Herodi sese associaverant. Unde Herodes Caesari querelam detulit: 
sed vindictam imperatam a Caesare indignatio Dei sustulit. Nam in ipso 
apparatu belli, Caesaris mors nuntiata, idque a Judaeis aestimatum comperimus 
et creditum (auctore Josepho adversum se idoneo) quod non fraude hominum, 
sed Dei commotione Herodes exercitum amiserit et juste quidem propter vindictam 
Joannis Baptistae viri justi qui dixerat ei: Non licet tibi fratris uxorem 
habere. Sed ita haec conteximus, quasi vel in suis Judaei legitima custodierint, 
apud quos interierat summi jus sacerdotii, aut avaritia interceptum, aut
-----------------------------------------------------------
potiorum insolentia, qui licere quod vellent, jus putabant. Namque a principio 
Aaron summus sacerdos fuit, qui ad filios suos ex voluntate Dei unctione 
legitima transmisit sacerdotii praerogativam, a quibus per ordinem successionis 
constituti sunt, principatum sacerdotii gerentes. Unde patrio more convaluit 
neminem fieri principem sacerdotum, nisi qui esset ex sanguine Aaron: cui 
primo jus istiusmodi delatum est sacerdotii. Alterius autem generis viro, 
nec regi quidem, liceret succedere. Denique Ozias, quia usurpavit sacerdotii 
munus, perfusus lepra, a temploque ejectus, reliquam aetatem sine imperio 
exegit: et certe rex optimus fuit, sed usurpare ei non licuit officium 
religionis.



          CAPUT XIII.


-----------------------------------------------------------

Fuerunt itaque ex quo egressi sunt ex Aegypto patres, usque ad aedificationem 
templi quod Salomon condidit, principes sacerdotum XIII qui fiunt anni 
ducenti et duodecim, quoniam primo qui erat princeps sacerdotum usque ad 
mortem perseverabat, nec quisquam in locum viventium substituebatur. Postea 
etiam a viventibus subrogabantur. Ergo isti tredecim per successionem adepti 
sunt sacerdotium; quibus temporibus et aristocratia fuit et monarchia, 
Judicum et Regum potestas. Rursus a Salomone usque ad tempora captivitatis, 
quando in Syriam
-----------------------------------------------------------
populus demigravit, urbe capta temploque exusto, fuerunt sacerdotum principes 
XVIII per annos quadringentos et sexaginta et menses sex, et dies decem; 
LXX autem annis post in captivitate fuit populus. Postea Cyrus cum dimitteret 
populum patrum de regione Assyriorum, et templi aedificandi potestatem 
daret, etiam sacerdotum principem Josedech qui simul abductus erat, redire 
permisit, ut ritus veteris solemnitatis per assueti sacerdotis scientiam 
reformaretur. Ipse igitur et posteri ejus quindecim numero viri, a reditu 
populi usque ad Antiochum Eupatorem officio functi sunt per ordinem successionis, 
et principatum sacerdotii repraesentarunt annis CCCCXIV. Primus Antiochus 
quem supra memoravimus, et dux ejus Lysias, occiso Onia sacerdotum
-----------------------------------------------------------
principe, in locum ejus substituerunt Alchimum in sacerdotium. Qui licet 
fuerit de Aaron genere, non tamen fuit de ipsa domo. Unde Ananias frater 
Oniae pergens in Aegyptum, petiit a Ptolemaeo Philometore, et Cleopatra 
conjuge Philometoris, qui ritus observationis ad Hierosolymitanae solemnitatis 
similitudinem, in Alexandrinae urbis cultibus inseruerat, ut illic princeps 
sacerdotum subrogaretur, eo quod Alchimus legitimam non haberet sacerdotii 
successionem; atque idem tamen exacto triennio defunctus, nec successorem 
habere meruit, qui abrogaverat legitimae successionis solemnitatem. Fuit 
itaque septem annis civitas sine principe sacerdotii. Usque ad hoc tempus 
regressio patrum de terris Assyriorum democratiam tenuit, eo quod per regum 
iniquitates in
-----------------------------------------------------------
captivitatem sese esse deductum Judaeorum populus recognosceret. Asamonaei 
postea nacti potestatem populo praesidendi, Jonatham sacerdotum principem 
constituere, qui per septem annos functus suscepto munere, per insidias 
Triphonis finem vitae invenit, in cujus locum Simon frater germanus tamquam 
jure haereditario, per electionem tamen successit, quem generi insidiis 
inter epulas exstinctum accepimus; a quo ad filium ejus Hyrcanum, quem 
fuga periculo exemerat, praerogativa sacerdotii demigravit. Hyrcano autem 
Aristobulus, qui etiam regnum memorato adjunxit muneri, ut utriusque esset 
particeps, et Aristobulo Alexander substitutus est: Penes Alexandrum et 
regnum et sacerdotium, usque ad diem vitae ejus mansit supremum, per septem 
scilicet
-----------------------------------------------------------
et viginti annos, sed plerumque dubio statu: nam et anceps inter ipsum 
et Demetrium victoria fuit, et odium immane a civibus. Idem moriens Alexander, 
qui periculosam filiis suis cerneret odiorum suorum haereditatem, Alexandram 
conjugem suam exercitam usu imperii, et communium assuetudine consiliorum, 
gratiorem tamen populo quod et adversum viri saevitiam periclitantibus 
frequenter praesidio fuerit, et conjugi temperamento, regali praeesse voluit 
gubernaculo: arbitram simul statuens, cuinam potissimum filiorum summum 
sacerdotium committeretur. Illa Hyrcanum patri substituit in sacerdotium,
-----------------------------------------------------------
vel propter majoris aetatis praerogativam, vel quod leniore quam frater 
ingenio, nullas super regni negotiis matri videretur molestias excitaturus. 
Aristobulo nihil publicorum commisit officiorum. Sed ille etiam vivente 
matre, aegritudinis tamen ejus occasione in remotis et munitioribus locis 
regem agebat: quo offensa mater, et Hyrcani querelis anxia, vim morbi aluit, 
nec ultra novem annos imperii progressa, omnium haeredem Hyrcanum reliquit: 
non quod servaturum praesumeret, sed ne indignum juvaret, aut usurpatoris 
insolentiam judicio prosperiore accenderet: verum Alexandrae mors etiam 
Hyrcano sacerdotium regnumque ademit. Nam bello victus, ad munitiora sese 
contulit, retentisque conjuge et filiis Aristobuli quos in castro invenerat, 
amplexatus
-----------------------------------------------------------
est mutare conditionem, ut ad Aristobulum potestas omnis transiret, et 
sacerdotium: ipse privatus in domum Aristobuli concederet. Nec tamen diu 
contentus fuit aulam regiam privatis mutasse aedibus. Nam excitatus ab 
Antipatro, primo in Arabiam contendit, velut contestatus pacti iniquitatem. 
Deinde ubi infirmum sibi adversum Romanos quos in sui societatem per Scaurum 
Aristobulus illexerat, Arabi Regis auxilium advertit, Pompeio venienti 
querimoniam detulit, qui eludentem Aristobulum, anno jam tertio imperitantem 
bello perculit, auctoritate cepit, atque ante victoriam custodiae dedit; 
superatoque ejus populo et capta urbe, captivum ipsum cum filiis Romam 
dirigi praecipiens, Hyrcano sacerdotii dignitatem refudit, atque eum praesidem 
civibus, absque
-----------------------------------------------------------
diademate tamen regnique infulis, statuit. Largus quidem honoris, sed consultor 
quietis, ne fraternae insolentiae spiritu pax turbaretur. Ita Aristobulus 
captus licet, Hyrcanum tamen regno exuit; qui quatuor et viginti annos 
postea majore usu quam nomine in potestate exegit: nec tamen is finis vitae 
Hyrcano, qui potestatis fuit. Nam reliquum tempus dedecori cessit, ut supra 
memoravimus: si quidem superatus praelio, Parthis Euphratem transgredientibus, 
captus, et Antigono et Aristobuli filio in potestatem datus, truncatisque 
auribus, nec sic quidem aerumnae miserabilis implevit acerbitatem. Nam 
post illam in Parthiam quoque abductus exsul, debilis, senex, ludibrium 
de se barbaris praebuit; et cognito postea, quod Herodes imperitaret, cujus 
conjugio
-----------------------------------------------------------
Mariamne neptis sua potiebatur, in Judaeam revertitur. Ubi primo summa 
honoris specie susceptus, quod insidiarum velamen obtenderetur, haud multo 
post afflicto crimine quod potestatem vellet repetere, interemptus est. 
Nactus igitur Herodes regnum, quod a Romanis pro oppugnatae vel proditae 
patriae mercede acceperat, in locum Antigoni qui triennio et tribus mensibus 
tenuerat imperium, substituit successores in sacerdotium, non Asamonaei 
generis quos clarioris fuisse prosapiae accepimus, sed ignobiles quosque, 
quos aut libido aut casus dedisset: tamen
-----------------------------------------------------------
fatigatis Alexandrae precibus socrus, vel insimulationibus territus, Jonathan 
conjugis suae fratrem septem decemque annos agentem sacerdotem creavit, 
quem mox ipse exitio dedit, suspectum imperii, quod circa eum ingentem 
populi totius gratiam in dies videret adolescere. Posthabito itaque Ananelo, 
quem jam ex ignobilibus ante Jonatham in sacerdotium subrogaverat, reliquos 
per ordinem hujusmodi elegit, de quibus nihil suspectum haberet. Nam quod 
in affine perpeti non potuerat, quemadmodum non caveret in alienis similia? 
In hujusmodi ordinationibus Archelaus secutus paternae speciem consuetudinis, 
angustioris animi tenuit sententiam: more quodam insito mortalibus, ut 
apud eos minus suspecta sit ignavia hebetiorum, quam gratia bonorum; cum
-----------------------------------------------------------
infirmus animus insolentior sit in rebus secundis, prudentior autem noverit 
vicem referre beneficiis. Igitur a regno Herodis, usque ad Romanum imperium, 
quod Archelao dejecto, Judaeam reliquis provinciis associaverat, atque 
inde usque ad templi excidium et triumphum Titi fuerunt sacerdotum principes 
viginti et octo, per annos centum et septuaginta. Sane apud plerosque eorum 
dignitatis sola functio, penes paucos etiam jus potestatis fuit. Liquet 
igitur in sacerdotium principibus non perseverasse legitimi generis successionem: 
quia non omnes ex Aaron neque filiis ejus, qui in ejus subrogati locum, 
formam praescriptae successionis caeteris dereliquere. Itaque cum avaritia 
aut perfidia suorum corrupta essent majorum instituta, violata jura religionis, 
convulsa
-----------------------------------------------------------
aequitatis praesidia; non immerito eos divina deseruit opitulatio, eoque 
tamquam in vacuum populum omni injuriarum genere processum, ut seditionibus 
domesticis in seipsos manus verterent: latrociniis gravibus afflictarentur, 
et teterrimos sortirentur judices, ut improbis nequiores succederent: denique 
Albinus deterrimus habebatur superiorum; sed Floro successore, is inter 
bonos relatus, qui facem belli extulit, praeliumque inter Judaeos et Romanos 
accendit; quae causa supremo templi et urbis excidio fuit.



          CAPUT XIV.
Namque Cestius, ubi ardere Judaeos comperit belli furore, qui summam militiae 
regendam in partibus Syriae a Romanis susceperat, duodecimo anno imperii 
Neronis movit arma, ut militum Romanorum quibus
-----------------------------------------------------------
erat custodia commissa coercendae insolentiae et pacis tuendae, necem ulcisceretur. 
Congregatisque etiam sociorum auxiliis, Judaeam ingressus, urbem cui nomen 
Zabulon, dilapsis metu incolis, plenam divitiarum quas ad superiora montium 
confugientes domini secum auferre nequiverant, diripi ab exercitu passus. 
Admiratus quoque publicorum operum pulchritudinem, incendi jussit: et quasi 
hoc parum ad vindictam foret, Joppen praemisso exercitu, ne quis fuga sese 
exitio subduceret, terra marique irrumpentibus qui destinati fuerant, occupavit, 
necatisque
-----------------------------------------------------------
octo millibus virorum, et quadringentis ferme amplius, ubi praeda rapinae 
cessit, exusta civitas est. Vicina quoque Caesareae depopulatus, diripuit 
inventa, vicos incendit. Cujus fregit impetum Sephoris, egredientibus cunctis 
obviam Cestio, civium favore et gratia delinitus, immunem cladis urbem 
reliquit. Fervebat in his locis congregatio latronum, sed adveniente exercitu, 
in montes concesserant. Qui conferentem signa Gallum praepositum duodecimi 
ordinis adorsi fortiter exagitaverunt, ut ducentos ferme Romanorum occiderent. 
Verum ubi superiora locorum occupavere, neque peditem cominus potuerunt 
latrones pati, et fugientes ab equitibus facile circumventi necantur. Caesi 
itaque supra duo millia, pauci fugati, qui in arduis montium potuerunt
-----------------------------------------------------------
latere. Et omni a latrocinio regione purgata, Gallus in Caesaream revertitur. 
Cestius cum omni manu Antipatridem perrexit, quibus non mediocrem Judaei 
coacervarunt multitudinem. Sed prius quam consererent manum, per diversa 
dilapsi, regionem et vicos direptioni et igni dereliquerunt. Lidda quoque 
vacua incolarum reperta, et incensa Gabaon quae ab Hierosolymis quinquaginta 
stadiis aberat, ubi Romanum exercitum accepit in conspectu posita, armavit 
Judaeos. Qui posthabita sabbati celebritate (quod veteri cultu et solemni 
observatione initiabant) tanto impetu in Romanos prosiluere, ut omnem exercitum 
averterent, nisi equites subvenissent peditibus laborantibus. Caesi Romanorum 
quingenti et quindecim viri, sed omnes graviter periclitati:
-----------------------------------------------------------
de Judaeis autem duo et viginti bello amissi. Quo loco emicuit virtus Monobazi 
et Cedei; qui cognito, quod a Judaeis in Romanas acies insurgeretur, a 
fronte aggressi, repulere plerosque, et coegerunt in urbem redire.



          CAPUT XV.
Simon quoque ascendentes Romanos propinquae urbis impedimentis exuit. Unde 
et Cestius in regione sese triduo tenuit. Qua mora circumfusi hostes, et 
in superioribus siti, ingressus speculabatur universos, ne quis impune 
irrumperet. Quod considerans, non sine multa clade utriusque partis tentari 
nequire, misit suos rex Agrippa Lorcyum et Phoebam, qui dicerent populo, 
veniabile, quidquid ab eis esset adversum Romanos flagitii commissum, si 
modo in
-----------------------------------------------------------
reliquum positis armis, sibi consulerent: aestimans, quod vel universis 
suadendum crederet ut praelio renuntiarent, vel partem caeteris avellendam. 
At contra seditiosi, metu ne eorum alterum procederet, legatos adorsi Phoebam 
interfecere: Lorcyus autem excepto vulnere, vix evadere potuit. Videns 
Cestius hujusmodi in urbe contentiones, quibus alii in legatos insurgerent, 
alii Romanos urbe suscipiendos suaderent, irrumpere conatus, usque Hierosolymam 
resistentes repulit: et ipse ad tertium stadium memoratae urbis cum exercitu 
appropinquavit, atque
-----------------------------------------------------------
illic exegit triduum. Quarto die impetu facto, ingressus Bethesdam illico 
incendit, et Cenopolim. Qui conscendens ad superiora urbis, refugientibus 
in interiora seditiosis, si irrumpendum in urbem putasset, haud dubie omne 
bellum esset solutum. Denique plerosque Ananus Jonathae filius collocaverat, 
ut invitarent Romanos vocibus suis, quasi portas reseraturi. Sed dum Cestius 
vel revocatur a Prisco, vel plerisque centurionibus qui corrupti a Floro, 
bellum adolescere cupiebant, vel parum credit, Ananus cum suis muro dejicitur. 
Quibus ad sua refugientibus, locum eorum seditiosi occupavere: Romanique 
quinque diebus tentantes diversos aditus, cum impossibilem sibi cernerent 
irruptionem, electis validioribus quibusque et sagittariis, a septemtrionali
-----------------------------------------------------------
latere templum petebant: Judaei quoque non feriabantur praeliantes fortiter, 
et repulsis crebro hostibus elatiores. Ad postremum tamen multitudine sagittarum 
vulnerati alii, alii percussi et territi, cessere: Romanis murum suffodere, 
et portam incendere templi adorsis. Magna seditiosos formido incesserat, 
et quaedam mentium consternatio: denique plurimi quasi continuo periturae 
urbis excidio se subtrahebant fuga; nec consistere ausi, dederant populo 
confidentiam, ut discedentibus eis quorum circumvallatus fuerat multitudine, 
tamquam jam liber, et quadam exutus improborum obsidione circa portas sese 
infunderet; quibus apertis Cestium reciperet, quasi non oppugnatum urbem, 
sed defensum venisset: sed ipsum quoque Cestium subito
-----------------------------------------------------------
quidem invasit stupor, ut nec desperationem improborum, nec studium plebis 
intueretur. Qui si paulisper coeptis incubuisset, bellum depulerat, urbem 
ceperat. Sed adversa (quantum intelligi datur) Judaeis voluntas Dei, imminentem 
belli exitum comperendinavit, donec complures ac pene universos Judaicae 
gentis ruina involveret. Exspectabatur (ut reor) ut omne nefas scelerum 
enormitasque cresceret, et impietatis incremento supremorum adaequaret 
mensuram flagitiorum. Quid fuit illud, quod cum perurgere debuerat Cestius, 
subito exercitum revocavit, solvitque obsidionem? Quia repentina contra 
exspectatum commutatione rerum, fracti animi bonorum, et erecti latronum 
sumpsere fiduciam; atque a fuga ad insequendum regressi, invadunt
-----------------------------------------------------------
posteriora agminis, multosque illic confuse ruentes equitum et peditum 
obtruncavere. Et jam inclinaverat dies: unde metuens Cestius noctis propinquitatem 
et tenebrarum caliginem, quibus amplius fiderent gnari locorum, quo incertos 
regionis undique urgerent, vallum ante urbem constituit, sequentique die 
cum hostem relinqueret, in sese armavit, ut discessionis ejus causam metum 
arbitrarentur. Circumfusi itaque latrones a lateribus, a tergo, postremos 
caedere; incedentem jaculis exercitum infestare, in confertos missa telorum 
vis haud facile
-----------------------------------------------------------
frustrari. Si quis referire audebat, patere vulneri; si quis convertere 
sese ad infestantem, a suis relinqui, ab hoste claudi. Munitior enim semper 
est, qui sequitur, quam qui praecedit: quia hic pectus tegit, ille hosti 
terga sua detegit. Vehementer igitur Romani urgebantur, tamquam obsessi 
qui obsessum venerant: nec jam sustinere, aut perpeti poterant, armorum 
pondere ipsi graves, hostibus velocioribus, quos neque consequi facile 
erat, et metus summus, ne acies interrumperetur: iniqua ergo certaminis 
conditione nocere hosti nequibant, cum ipsi graviter afficerentur. Haerebat 
Cestius consilii incertus, cum per totum iter suos conteri videret: etiam 
plerisque afflictis militiae primoribus, substitit biduo, quasi fessos 
reparaturus. Sed cum magis, ac magis
-----------------------------------------------------------
augeri numerum hostium cerneret, et omnia in circuitu referta adversariis, 
sibique officere quod moraretur, eo quod plures congregarentur; tertio 
die compendium quaerens transitus facilioris, impedimenta agminis admoveri 
praecepit: caesa jumenta, pleraque vehicula comminuta, aliaque hujusmodi 
quae oneri magis quam usui in periculis erant, consumpta aut praecipitata, 
ut obsidionum instrumenta aut genera telorum, quibus rebus amplius conterrebantur, 
ne adversum se hostem suis subsidiis armarent. Quod ubi animadvertere Judaei, 
fugam potius a Romanis quam bellum parari, occupavere itineris angustiora, 
diffusioribus locis minus instare, prohibere a fronte, a lateribus coarctare, 
urgere a tergo, cogere in praecipitium, in quod undique conclusi
-----------------------------------------------------------
aut lapsi dejiciebantur: plerique obtexere coelum jaculis, operire agmen 
sagittis, numquam remisso officio, sed sola adversariorum pernicie. Jam 
nec ipsi pedites subsistere poterant; equitibus vero majus periculum, qui 
per praerupta saxorum ac lubrica labentibus equis devolvebantur, nec ordinem 
servare poterant angusto impediti tramite. Ex altera parte rupes, ex altera 
praecipitia et fugae locum et defensionis negabant. Judaei contra spe victoriae 
amplius accendebantur, imminebant fessis, instabant haerentibus, insultabant 
desperantibus, et prope omnes Romani exercitus delessent copias, nisi nox 
subvenisset: cujus tenebris bellum impeditum, quam Romani in proximo loco 
(cui Bethoron nomen) egerunt: ita ut Judaei circumfusi undique specularentur 
locorum exitus, ne Romani dilaberentur.
-----------------------------------------------------------
Cestius aperto itinere diffidens, dolo fugam tentavit. Quadraginta itaque 
elegit viros, quibus evadendi desperatio contemptum mortis infuderat: eos 
constituit in munitionibus praecepto, ut tota nocte cum strepitu maximo 
officia praetendentium vallo circumsonarent, ne Judaeis proficiscentis 
exercitus apparatus, aliquibus solitis indiciis manifestaretur: quibus 
sese ipsi quicumque turbantur, prodere solent: silentio autem egrederentur 
universi, nihil suspectantibus Judaeis; qui solemnes custodiarum
-----------------------------------------------------------
strepitus audirent, ex quibus omnes in loco manere Romanos arbitrarentur: 
hac fraude eduxit exercitum Cestius: et jam confecerat stadia triginta, 
usus paucorum in rebus dubiis fide, qui perituri gratias praestare sociis 
pericula sua, quam perdere malebant. Et quidem nox dolum texerat, sed dies 
prodidit. Nam ubi luce diffusa res apertae sunt, et omnis locus in quo 
habitaverant Romani, vacuus apparuit; impetu facto Judaei in eos primum 
quorum simulatis officiis decepti fuerant, irruunt, levique negotio deletis 
quadraginta viris, exercitum sequuntur, qui et nocte plurimum spatii confecerant, 
et per diem properantius iter urgebant, ne noctis jam periculis involverentur. 
Plena erat via impedimentorum, quae fugientes Romani derelinquebant, ne
-----------------------------------------------------------
injusto quisquam sub fasce remoraretur: passim jacebant vasa, utensilia, 
vel etiam bello necessaria, arcubalistae, arietes, caeteraque instrumenta 
in excisionem urbis adducta, quae sequentes Judaei praeteribant, ne essent 
morae: revertentes colligebant, ut his adversum eos uterentur, quorum socii 
dimisissent. Secuti enim usque ad urbem Antipatridem, postea quam praetergressum 
omnem offendere exercitum Romanum, et comprehendendi spes lapsa; retorquent 
vestigium, captantesque spolia caesorum, cum triumpho et hymnis Hierosolymam 
regrediuntur. Quibus tantum laetitiae cesserat, ut paucis suorum amissis, 
quinque millia peditum de exercitu Romano et trecenti equites exstinguerentur. 
Quod gestum est XII anno Imperii Neronis, ut
-----------------------------------------------------------
supra memoravimus.



          CAPUT XVI.
Sed non omnium Judaeorum illa exsultatio erat. Nam fuere, qui se post illam 
non pugnam Ceslii, sed aerumnam quasi de supremo periculo navigit mergentis 
eripere gestirent, atque enatare de civitatis naufragio, ac prae caeteris 
Custobarus et Saulus frater cum Philippo principe militiae regis Agrippae: 
hi fugientes ad Cestium sese contulere, petentes ut ad Neronem in Achaiam 
dirigerentur. Quod Cestius volens accepit, nec postulata abnuit, ut per 
ipsos Caesar edoceretur, causam belli Florum fuisse; sibi vim maxime necessitatis 
bello incubuisse, ut inopinata conspirantium multitudine exercitus circumveniretur: 
quem magis consilio ducis ereptum periculo, quam implicatum linqueret. 
Tentasse Cestium
-----------------------------------------------------------
excitata in Florum odia sedare, sed nequivisse. Itaque incidisse bellum, 
non intulisse. Haec enim mandata erant, ut commotione omni Caesaris in 
Florum excitata, minui circa se speraret Caesaris offensionem, quam male 
gestae rei conscientia pertimescebat. Ita autem plerique perterriti sunt 
Romani clade exercitus, ut Damasceni metuentes suspectae societatis contagia, 
propter habitationis consortium interficerent Judaeos in gymnasio congregatos 
qui secum urbem incolebant: quod illi vel suspicione
-----------------------------------------------------------
vel dolo jam dudum procuraverant, ut a gentilibus coetibus segregarentur, 
ne quid per noctem novarent, vel ut exsilio soli paterent. Summo sane mysterio 
silentii, ut ne ad uxores quidem suas conatus istiusmodi tractus mearet. 
Quoniam ipsae quoque ex parte maxima Judaeorum cultibus admiscebantur.



          CAPUT XVII.
Angusto itaque in loco omnes adorsi, peremerunt Judaeorum decem millia. 
Quod facile fuit, ut praeventi ab armatis inermes perirent. Et quidem ejus 
immanitatis exemplum recens, Scythopoli etiam in majus processerat, quo 
incitatos Damascenos reor. Nam cum Judaei finitima quaeque popularentur, 
venerunt Scythopolim, atque illic inhabitantes Judaeos tentare adorsi, 
adversarios experti sunt, quos sibi
-----------------------------------------------------------
fidos arbitrabantur, quoniam more ingenii humani, praeponderatur apud eos 
salutis cura, necessitudini: secundis igitur constituentes tribule collegium, 
praeferunt inhabitantium societatem, tribulibus cladem minantur. Quod suspectum 
gentilibus, quia promptioribus studiis odiorum in suos exsecutio praetendebatur: 
ne simulationis specie dolus adornaretur, atque urbem incautioribus accolis 
noctu adorirentur, prostratisque omnibus gentibus, apud Judaeos sibi gratiam 
reconciliarent: ac per hoc si vellent fidem suam etiam circa gentiles probare, 
cum omni generatione sua urbe excederent, vicinumque peterent nemus. Quo 
facto, per biduum quieverunt Scythopolitae, ut portio Judaeorum suspicionem 
deponeret, indueret securitatem. Tertia nocte cum
-----------------------------------------------------------
jam praesumpta fides gentilibus removisset sollicitudinem, incautis et 
dormientibus vis illata, decemque et tribus millibus hominum necatis: quaecumque 
etiam habuerunt, direpta sunt.



          CAPUT XVIII.
Expositionem exigit Simonis acerba passio, visu et auditu miseranda, sed 
novitate rei memorabilis. Is erat in populo Judaeorum, Saule haud ignobili 
genitus patre, animi audacia praeditus, et corporis fortitudine. Quarum 
utramque in exitium tribulium suorum exercuit, qui plurimos ex populo adventitio 
Judaeorum crebro incursu peremit: ac si forte conspirati adessent, solus 
sustentaret aciem, et conglobatus solitus avertere, totius erat nodus ac 
mora belli: et plerumque desperatis rebus conversio.
-----------------------------------------------------------
Exhibuerant jam civibus adversum suos Scythopolitani
-----------------------------------------------------------
incolatus militiam: sed non diutius cognato debita sanguini defuit vindicta. 
Namque ubi fracta fides, et Scythopolitae circumventi, qui ex composito 
se ad nemus contulerant, instare bello atque ingruere coeperunt. Etiam 
filios ac parentes Simonis deleta multitudine caeterorum, eminus licet 
missilibus ac telis petebant. Videns Simon innumerabilem multitudinem facili 
negotio superiorem, ut diutius tolerari nequiret, gladium extraxit, atque 
in hostem conversus clamabat dicens: Digna Scythopolitae factis recipio 
meis, qui cognatorum necem, quam vobis impenderem benevolentia testificatus 
sum, et fratrum sanguinem vobis obsidem dedi gratiae, quibus justius perfidia 
tribueretur. Nunc dum alienigenis fidem defero, in domesticos amisi: prodidi
-----------------------------------------------------------
etiam liberos, parentesque, quos a vobis tamen necari oportebat, si mercedem 
sceleris aestimaretis. Moriar igitur, si iratus omnibus, nulli amicus, 
qui circumvenerim meos et propriis manibus ultionem de me prius expetam: 
peremi socios religionis, et fidei consortes: recognosco sceleris mei debita. 
Solvam tanto dignum sacrilegio parricidium, ut ea sit et pro flagitio poena, 
et ad virtutem gloria: ne quis se jactet alius meo vulnere, in me ipsum 
postea convertetur dextra mea: ut videatur furoris esse quod morior, non 
imbecillitatis: ne quis insultet cadenti, sit vindex parricidii clementia, 
parricidium sacrilegii. Haec locutus, convertit obtutum in liberos parentesque; 
et indignantibus oculis, cum jam misericordia mixta irae succederet,
-----------------------------------------------------------
abreptum e medio patrem gladio transverberat: post eum mater attrahitur, 
ne esset qui pro nepotibus interveniret. Offert se per ordinem volens uxor, 
ne tanto dejecta conjuge superviveret. Occurrunt filii, ne degeneres tanto 
patre in ipsa morte judicarentur. Festinabat ipse ictu celeri hostem praevenire. 
Omni itaque perempta familia, stetit in medio funerum suorum. Et tanquam 
triumphans domesticis passionibus, quod neminem suorum alieno gladio vidit 
perire, elevavit dexteram, ut omnes viderent, ac formidabilem cunctis subjiciens 
sibi mortem, proprio victor sese transfixit mucrone. Memorabilis juvenis 
ob egregiam fortitudinem corporis, et animi magnitudinem: sed quia fidem 
alienigenis potius quam suis detulit, tali dignus exitu fuit.

      


        LIBER TERTIUS.

------------------------------------------------------------




          CAPUT I.


-----------------------------------------------------------

Ea postquam Neroni nuntiata sunt in Achaiae partibus sito, qui tragicorum 
carminum meditatione contenderat, ut de pluribus scenicam coronam referret:
-----------------------------------------------------------
nescias, quo magis turpis, utrum quod in scenam imperator prodiret, an 
quod scenam suis flagitiis impleret, qui turparet Orestem canendo, et parricidio 
repraesentaret, gravis cum invasit metus.
-----------------------------------------------------------
Non illa ludorum similia, sed bellorum suprema pertimescentem, ut aliquando 
a theatralium voluptatum obscenitate, et parricidalis amentiae furore resipisceret, 
atque ad curas reipublicae conversus, intra se fremeret et desaeviret, 
quod incuria ducis potius, quam virtute adversariorum tantam cladem respublica 
Romana acceperit. Tentabat quidem simulare audaciam, sed redarguebat timor, 
et quasi speciem magnanimitatis praetexere, ut supra aerumnam negotiorum 
mentem haberet. Sed distringebatur animi sollicitudine, quem demendae ignominiae 
belloque conficiendo legeret ducem. Urgebant Judaeam ultimae labis futura 
excidia, ut Nero regalem personam indueret, et providi consultoris voce, 
salubrem exprimeret sententiam. Vespasianum solum esse cui
-----------------------------------------------------------
summa militiae orientis in partibus jure committeretur, virum ab adolescentia 
militiae triumphalis inveteratum stipendiis, qui impacatas Gallias Germanorum 
tumultu, et ferocia genuinae temeritatis in bellum relapsas, pace diuturna 
composuerat. Britanniam quoque inter undas adhuc latentem Romano imperio 
armis acquisiverat: cujus triumphatae opibus Roma ditior, Claudius consultior, 
Nero fortior aestimabatur. Itaque quarum gentium bella non viderant, subjugatarum 
tropaea celebraverant. Sub hoc duce (iterum dico) Nero terribilis erat, 
Nero metuendus, potens foris, tutus domi: aequatis inter se Vespasiani 
fide ac fortitudine. Quantus iste vir, cujus armis vitia Neronis apud exteras 
gentes abscondebantur, ut ludibrium rerum humanarum, et ejuratae
-----------------------------------------------------------
impuritatis opprobrium, triumphis quoque illustraretur! Cum praeliandum 
itaque in ultimis Romani orbis esset confiniis, Vespasianus ex omnibus 
eligebatur. Cum bellum depositum foret, Vespasianus prae caeteris sociabatur, 
ne vel publicus superesset hostis, vel domesticus obreperet insidiator. 
Dignus qui stipendiis militis regnum praeveniret. Docebat fidem, praeferebat 
virtutem. Invitus misit hunc Nero, qui sibi auferebat praesidium: sed arctabatur 
futuris scelerum suorum poenis, ut se tanto dissociatum comitatu ducis, 
inermem relinqueret. Numquam profecto Galba aspirandi ad imperium studia 
usurpasset, nisi Vespasianum absentem comperisset. Sed procuravit hoc Deus, 
ut in Syriam dirigeretur vir, qui et Judaeorum insolentiam supremo gentis 
excidio
-----------------------------------------------------------
captivitatisque dedecore labefactaret, et Neronem auxilio destitueret: 
licet nullius virtus statutis afferre possit coelestibus impedimentum. 
Demens tamen Nero cum Judaeorum bello afflictam Romani exercitus validam 
manum cognovisset, adversus Christianos insurrexit, ut ei debitus finis 
appropinquaret.



          CAPUT II.


-----------------------------------------------------------

Erant tunc temporis Romae Petrus et Paulus, doctores Christianorum, sublimes 
operibus, clari magisterio, qui virtute suorum operum Neronem adversum 
fecerant, captum Magi Simonis delinimentis, qui sibi animum ejus conciliaverat. 
Cui adjumentum victoriae, subjectiones gentium, vitae longaevitatem, salutis 
custodiam feralibus artibus pollicebatur, atque ille credebat, qui vim 
rerum nesciret examinare. Denique summum apud eum tenebat amicitiae locum: 
quandoquidem etiam praesulem suae salutis vitaeque custodem arbitrabatur. 
Sed ubi Petrus ejus vanitates et flagitia detexit, et species illum rerum 
mentiri, non solidum aliquid aut verum efficere demonstravit; ludibrio 
habitus, et digno est consumptus
-----------------------------------------------------------
moerore. Et quamvis in aliis terrarum partibus Petri esset expertus potentiam: 
tamen praeveniens Romam, ausus est jactare, quod mortuos resuscitaret. 
Defunctus erat id temporis Romae adolescens nobilis, propinquus Caesaris, 
cum universorum dolore. Admonuere plerique experiendum, utrum posset resuscitari. 
Celeberrimus in his operibus habebatur Petrus: sed apud gentiles nulla 
facti hujusmodi deferebatur fides. Dolor exegit remedium: perrectum est 
ad Petrum. Fuere, qui etiam Simonem accersendum putarent: uterque adfuerunt. 
Ait Petrus: Simoni qui se de sua jactaret potentia, priores sese partes 
dare: ut si posset, mortuum resuscitaret. Si ille non resuscitaret, se 
non defuturum ut Chriptus opem ferret defuncto, quo posset resurgere.
-----------------------------------------------------------
Simon, qui putaret apud urbem gentilium plurimum suas valituras artes, 
conditionem proposuit: ut si ipse resuscitasset mortuum, Petrus occideretur, 
qui MAGNAM POTENTIAM (sic enim appellabatur) lacessendo injurias irrogavisset; 
sin vero praevaluisset Petrus in Simonem, pari genere vindicaretur. Acquievit 
Petrus; adorsus est Simon, accessit ad lectulum defuncti: incantare atque 
immurmurare dira carmina ut coepit, visus est caput agitare, qui mortuus 
erat. Clamor ingens gentilium, quod jam viveret, quod loqueretur cum Simone. 
Ira et indignatio in Petrum, quod ausus esset conferre sese tantae potestati. 
Sanctus Apostolus poposcit silentium, et dixit: Si vivit defunctus, loquatur: 
si resuscitatus est, surgat, ambulet, fabuletur: phantasma
-----------------------------------------------------------
illud esse, non veritatem, quod videatur caput movisse. Denique separetur, 
inquit, Simon a lectulo: et tunc ne id quidem ostentui futurum. Abducitur 
Simon a lectulo: manet sine specie motus alicujus, qui mortuus erat. Astitit 
Petrus longius, et intra se paulisper orationi intentus, cum magna voce 
ait:
-----------------------------------------------------------
Adolescens, surge: sanet te Dominus Jesus. Et statim surrexit adolescens, 
et locutus est, et ambulavit, et cibum sumpsit, et dedit eum Petrus matri 
suae. Qui cum rogaretur, ut ab eo non discederet, ait: Non derelinquetur 
ab eo qui eum fecit resurgere, cujus nos servi sumus. Secura esto mater 
de filio, non verearis, habet custodem suum. Et cum populus in Simonem 
insurgeret, ut lapidaretur, ait Petrus: Satis est ad poenam ejus, quod 
cognoscit suas artes nihil valere: vivat, et Christi regnum crescere videat 
vel invitus. Torquebatur Magus Apostoli gloria. Collegit sese, atque omnem 
excitans carminum suorum potentiam, congregat populum, offensumque se dicit 
a Galilaeis: relicturum se urbem, quam tueri soleret. Diem statuit: pollicetur
-----------------------------------------------------------
volatum, quo supernis sedibus inveheretur: cui, quando vellet, coelum pateret. 
Conscendit statuto die montem Capitolinum, ac se de rupe dejiciens, volare 
coepit. Mirari populus et venerari: plerique dicentes Dei esse potentiam, 
non hominis, qui cum corpore volitaret, nihil tale fecisse Christum. Tunc 
Petrus in medio stans, ait: Jesu Domine, ostende ei vanas artes suas esse, 
ne hac specie populus iste qui crediturus est, decipiatur. Decidat, Domine; 
sic tamen, ut nihil se potuisse vivens recognoscat. Et statim in voce Petri, 
implicatis remigiis alarum quas sumpserat, corruit, nec exanimatus est; 
sed fracto debilitatoque crure, Aritiam concessit, atque ibi mortuus est. 
Quo comperto: deceptum se Nero et destitutum: dolens tanti casum amici, 
sublatumque
-----------------------------------------------------------
sibi virum utilem et necessarium reipublicae indignatus, quaerere coepit 
causas quibus Petrum occideret. Et jam tempus aderat, quo sancti vocarentur 
Apostoli Petrus et Paulus. Denique dato, ut comprehenderentur praecepto, 
rogabatur Petrus ut sese alio conferret. Resistebat ille dicens, nequaquam 
se facturum, ut tamquam metu mortis territus
-----------------------------------------------------------
cederet: bonum esse pro Christo pati, qui pro omnibus se morti obtulisset: 
non mortem illam, sed immortalitatem futuram: tamquam indignum, ut ipse 
fugeret passionem sui corporis, qui multos doctrina sua compulerit se hostias 
pro Christo offerre: deberi sibi secundum Domini vocem, ut et ipse in passione 
sua Christo gloriam atque honorem daret. Haec et alia Petrus obtexere: 
sed plebs lacrymis querens, ne se relinqueret, et fluctuantem inter procellas 
gentilium destitueret: victus fletibus Petrus, cessit: promisit se urbem 
egressurum. Proxima nocte salutatis fratribus, et celebrata oratione proficisci 
solus coepit. Ubi ventum est ad portam, videt sibi Christum occurrere, 
et adorans eum, dixit: Domine, quo vadis? Dicit ei Christus: Iterum venio
-----------------------------------------------------------
crucifigi. Intellexit Petrus de sua dictum passione, quod in ea Christus 
passurus videretur, qui patitur in singulis: non utique corporis dolore, 
sed quadam misericordiae compassione, aut gloriae celebritate. Et conversus, 
in urbem redit; captusque a persecutoribus, cruci adjudicatus, poposcit 
ut inversis vestigiis cruci affigeretur, quod indignus esset, qui simili 
modo crucifigeretur, ut passus est Dei Filius. Quo impetrato, vel quia 
ita debebatur, ut Christus praedixerat, vel quia persecutor non invitus 
indulget poenarum incrementa; et ipse et Paulus, alter cruce, alter gladio 
necati sunt.



          CAPUT III.
Sed ut ad propositum redeamus: turbatus gravi nuntio Nero, rebus in Judaea 
minus prospere gestis,
-----------------------------------------------------------
Vespasianum expertum belli virum, omni militiae quae in Syria erat, praefecit. 
Ille propere, neque differendi tempus dabatur, misso Alexandriam filio 
Tito, ut inde militum qui praetendebant partem aliquam duceret, ipse transmisso 
Hellespontiaco freto pedes in Syriam contendit. Interea Judaei rebus elati 
secundis, principes militiae bello legunt. Distribuunt
-----------------------------------------------------------
loca, quibus quisque praeesset, quae munia singuli, quos ordines, quid 
muneris exsequerentur: Josephum Cutione genitum, et Ananum principem sacerdotum, 
Hierosolymitanae urbis negotiis, et praecipue instaurandis muris praeficiunt. 
Ardebat Eleazarus Simonis aliquid sibi publicorum committi munerum. Et 
licet omnem praedam, quam de Romano exercitu ceperant, sub potestatem suam 
redegisset, ditem praesertim atque opimam avaritia Cestii, atque immodicis 
rapinis coacervatam: tamen parandae magis sibi potentiae intentum, quam 
communi usui pronum arbitrati, declinandum aestimavere. Sed paulatim ambiendo 
singulos, dando et largiendo effecit, ut rerum omnium summa ejus arbitrio 
committeretur. Idumaeam quoque Jesus unus de sacerdotibus et
-----------------------------------------------------------
Eleazarus sacerdotis filius militiae praepositi, tuendam receperunt. Principi 
tamen totius Idumaeae Nigro de summis rebus praerogativam omnem reservantes, 
Josepho Simonis Hiericho obvenit, Manasse Petraea regio commissa, trans 
Euphratem sita; cui ab eo indi nomen, quod Euphrates ad eam partem pergentibus 
transmittitur. Joannes Essaeus, alius quoque Joannes Ananiae filius, caeterique 
adversis attributi partibus, quas sua tuerentur sollicitudine. Itaque singuli 
commissa sibi munia non deserere, instruere muros, manum legere bellatoriam: 
ex quibus Josephus in Galilaeam descendens, munire castella, instaurare 
propugnacula, validissimos quosque et bello promptissimos adsciscere sibi 
impigre curabat: prohibere latrocinia, praetendere quotidie in
-----------------------------------------------------------
castris, militem Romanae militiae more exercitare, dividere, ordines distribuere, 
centuriones plurimos praeficere, quo facilius disciplina ab omnibus exigeretur: 
ne quisquam lateret, quicumque propria munia dereliquisset. Instituebat 
etiam, ut agnoscerent institutiones tubarum et repressiones, sequerentur 
ordinem, aciem dirigerent, clypeos intexerent, ut murali vice, si forte 
magna hostium vis ingrueret, sese adversum incursantes defensarent, subvenire 
laborantibus, fessis compati, pericula aliorum in se transfundere: nec 
solum belli artes ad instar Romanae docere militiae, sed etiam ante bellum, 
qui amplius bellantes juvarent denuntiare, ut miles cibum sibi et arma 
portaret, vallo et fossa sese muniret, castrisque ponendis praeveniret 
hostem, obtemperaret
-----------------------------------------------------------
praeceptis, furto ac rapinis abstinere assuesceret, lucrum proprium putaret, 
si nihil dispendii ruralibus cultoribus irrogaretur. Quid enim distet ab 
hostibus, si ipse hostili modo auferat? nisi quod gravius est, sua quam 
aliena incessere, et socios, quam adversarios spoliare. Plurimum valere 
in bello bonam conscientiam, eo quod amplius de divino auxilio praesumeret, 
qui se nulli affinem crimini recognosceret. Sed his rebus citius sibi apud 
improbos expertus est nocuisse invidiam, quam apud bonos profuisse gratiam. 
Nam cum ad sexaginta millia peditum, paucissimos equitum congregavisset: 
eos vero qui
-----------------------------------------------------------
bella mercede tractarent ad quatuor millia viros, sexcentos quoque electos 
custodes sui corporis, tanta a Judaeis pertulit ut plus ante bellum a suis, 
quam in ipso bello a Romanis pericula perhorresceret. Omitto quid seditionis 
excitatum: quia latrocinio erepta reddere his qui amiserant, suspectabatur: 
ac maxime Agrippae et Berenicae, quibus redhibenda juste forent, ne regem 
facerent infestiorem. Et tamen ille, quo populi molliret impetum, ad constructionem 
potius murorum, quam ad dominorum indemnitatem servatam pecuniam: omniaque, 
ille aiebat, quae erepta Ptolemaeo forent, qui regium aurum, vestes, caeteraque 
munera portavisset, aestimare debere Taricheatas: apud eos enim res gerebatur, 
utrum id instaurationi suorum murorum servandum putarent,
-----------------------------------------------------------
an diripiendum latronibus depromeretur. Indignum certe videri, ut eo poenam 
exciperet, quia melius consuluisset. Itaque conversus illis in sui gratiam 
invidiam simul et periculum evasit. Iterum cum gratiam regis Agrippae Tiberias 
societatemque deposceret, proripiens se Josephus de memorata urbe, Taricheatarum 
clausit portas, ne quis nuntius ad urbem Tiberiadem pergeret, et deesse 
Josepho auxilia militaria significaret. Ipse autem congregavit de lacu 
navigia piscatoria quae in tempore potuit investigare, et Tiberiadem remigiis 
petiit. Sed ubi ad eum locum venit, in quo conspicua quidem in urbe positis 
foret species navigiorum, deprehendi tamen nequiret utrum essent vacua 
praeliatorum: jussit ea dispergi per totum spatium lacus, ut major
-----------------------------------------------------------
numerus aestimaretur: ne quisquam vacua potius, quam referta bellatoribus 
aestimaret. Quo territi, quod adversus tantam multitudinem infirmos sese 
arbitrarentur, projecerunt arma, portisque reseratis, effuderunt se supplices 
Josepho, qui veluti dux agminis militaris propius accesserat. Quaesitum, 
qua tandem vesania discessionem animis induissent, quibus auctoribus impulsi 
sese adversariis tradituri forent; et simul occurrentes sibi jubebat gubernatoribus 
ut Taricheas deducerent, atque illic trecentos ferme curiales, plerosque 
in vincula de plebe rapit. Clytum quoque ejus facinoris accersitum principem, 
manibus amputatis poenas luere jubet; atque illo rogante, ut una saltem 
sibi manus relinqueretur, praecepit Josephus, ut ipse sibi quam vellet,
-----------------------------------------------------------
demeret. Tum ille arripiens dextra gladium, laevam abscidit. Ita recepta 
Tiberias est. Sed etiam Sephoris tentata discessione, Josephi tamen vivacitate 
inter Judaeorum urbes socias attinebatur. Tranquillioribus enim consiliis 
sua defendere, quam aliena incursare malebat.



          CAPUT IV.
At vero Petates Niger, et Babylonius Syllas, et Joannes Essaeus omne quod 
erat in Judaea pubis validae congregantes, Ascalonem petunt, amplam quidem 
et muris subnixam validis urbem, sed opis subsidiique indigam, quae septingentis 
viginti stadiis
-----------------------------------------------------------
ab Hierosolymitana urbe discernebatur, et odiis ingentibus. Propterea Judaei 
inimicam sibi urbem diruere cupientes, collecta manu involavere. Praeerat 
urbi Antonius minore numero Romani exercitus, quam quo resisti posse Judaeis 
aestimaretur. Sed vir acrioris ingenii, et ex aequo prudens bellator, diffusos 
et numero magis quam virtute fidentes eductis equitibus, transire ad urbem 
sinit: deinde in cursu progressos, fatigat sequentes, confertos dissipat, 
turbatos fugat, totoque campo insectatur palantes; alii versa vice urgentur 
ad muros, interclusa fugae copia, alii diversa petunt, sed circumventi 
ab equitibus obtruncantur. Multi supra se ruunt, et se invicem impetu suo 
sternunt; itaque usque ad vesperum caesi, amisere ex suis decem millia 
virorum, Joanne
-----------------------------------------------------------
et Sylla ducibus pariter exstinctis. Pauci autem Romanorum eo vulnerati 
praelio: nec tamen repressa est Judaeorum temeritas, sed incanduit: nam 
dolor audaciam accendit, et labes ulciscendi cupidinem. Armantur itaque 
majore longe furore, nec dum sauciorum sanatis vulneribus, et congregatis 
pluribus quam vice priore, irruunt: sed eos dispositis insidiis exceptos, 
prius quam in manus venirent, clausit circumfuso equitatu Antonius, et 
circumventos praecepit sterni: caesa iterum novem millia, reliqui fugati. 
Niger ipse elapsus in munimentum se contulit. Turris erat septa undique 
valido saxo, quam Romani, quia excidere non poteraut, appositis ignibus 
circumdedere. Ea incensa in spelaeum quodam de turre transgressus, hostem 
latuit, ignem evasit:
-----------------------------------------------------------
Romanisque securis, quod ipse simul incendio consumptus foret, post tertium 
diem quaerentibus suis corpus ejus ad sepulturam, vivens et vigens redditur. 
Atque ita cum magno gaudio Judaeis servatus, ab hoste repraesentatur.



          CAPUT V.
Vespasianus interea superato Hellesponto, Bithyniam Ciliciamque transmittens, 
ubi Syriam attigit, legiones caeterasque militares copias quas in ea reperit, 
Antiochiam deduxit. Urbs ea Syriae sine retractatione prima: ideoque metropolis 
habetur: condita ab his qui Alexandro Magno bellanti adhaesere, conditoris 
sui nuncupata vocabulo. Situs urbis porrectus in immensam longitudinem: 
in alto angustior, quia praerupto montis a laeva arctatur, ut extendi
-----------------------------------------------------------
ulterius metandae urbis spatia nequiverint. Necessitas locum signavit, 
quia per occulta et devia irrumpentibus Parthis, mons celsior latibulum 
daret, ex quo se inopinato adventu et promptiore impetu in imparatam Syriam 
effunderent: nisi civitas monti velut claustrum objaceret, exitusque obstrueret 
advenientibus: ut si quis barbarorum ascenderet, statim e medio urbis sinu 
prospectaretur. Denique cum ludi scenici in ea celebrarentur urbe, ferunt 
quemdam auctorem mimorum elevatis oculis in montem, Persas vidisse advenientes, 
et dixisse continuo: Aut somnium video, aut magnum periculum: Ecce Persae. 
Ita mons ubi praeeminet, ut nec theatri altitudo ad prospiciendum montem 
impedimento sit. Fluvius eam
-----------------------------------------------------------
medius intersecat, qui a solis ortu oriens, non longe ab urbe in mare conditur: 
quem de originis suae tractu Orientem veteres appellavere, ut vulgo putetur 
locis nomen dedisse, cum inde acceperit. Cujus fluentis ipso impetu frigidioribus, 
et zephyris assiduo per ea locorum spirantibus, tota civitas momentis prope 
omnibus refrigeratur, ut Orientis in partibus Orientem abscondat. Intus 
dulces aquae; foris finitimum nemus intextum cupressis crebris, fontes 
aquis uberes, Daphnem vocant, quod numquam deponat viriditatem: frequens 
et laetior populus, ut pleraque Orientis, facetiorque prope omnibus, sed 
propitior lasciviae. Urbs tertio loco ante ex omnibus quae in orbe Romano 
sunt civitatibus aestimata, nunc quarto postquam Constantinopolis excrevit 
civitas Byzantiorum,
-----------------------------------------------------------
Persarum quondam caput, nunc repulsorum: prima enim Roma, secunda Alexandria, 
tertia Antiochia, quarta Constantinopolis. De situ urbis satis dictum puto. 
Neque enim in describendis ejus aedificiis immorandum videtur, cujus a 
tergo cum orientem dixerim, satis liquet a laeva ad meridiem jacere, a 
fronte Europam occurrere, in dextra septentrionales gentes degere, Caspiaque 
regna haberi, quae ante promptissima ad incursandam Syriam erant. Sed postquam 
Alexander Magnus Caspiam portam Tauri montis praerupto imposuit, atque 
omne interioribus gentibus interclusit iter, memoratam urbem quietam reddidit, 
nisi forte motus Persicos suspectantem. In ea urbe Agrippa rex cum omni 
virtute sua exspectabat Vespasianum advenientem, nec diutius eo morante,
-----------------------------------------------------------
comitatui adhaesit: conjuncto itinere Ptolemaidem petere coeperunt. Ad 
eam urbem occurrere inhabitantes Sephorim, pacem cum Cesentio Gallo jam 
dudum initam, firmari a Vespasiano petentes. Quorum laudata prudentia, 
quod saluti propriae consuluerint non lacessendo Romanos, atque accepta 
fide, et in amicitiam recepit eos, et additis peditum equestribusque auxiliis, 
fovit securitate, ne forte destitutionis commoti dolore, insurgerent in 
eos belli excitatores: cum velut claustrum quoddam Judaeae, Sephoritanis 
sese Romano imperio offerentibus resolveretur, ut in eam pervium iter hosti 
pateret, quae ad custodiam totius gentis opportuno quodam in hostem objectu 
occurreret. Erat enim praeter opinionem loci munitioris urbs Galilaeae 
maxima: quae res admonuit,
-----------------------------------------------------------
ut cum duae sint Galilaeae, una superior, altera inferior, connexae et 
conjunctae sibi, alteram ab altera distinguamus. Sed prius de utraque dicendum.



          CAPUT VI.
Utrique Galilaeae Syria et Phoenice adhaerent, disterminantque eam a solis 
occasu Ptolemais territorii sui finibus, et mons Carmelus, qui erat ante 
Galilaeis, nunc vero Tyriorum finibus associatus, cui connectitur Gabaa 
civitas quae quondam Judaeis causa gravis exitii fuit: ab oriente eam Hyppenae 
et Gadara suis finibus resecant. Eadem autem et Gaulanitidi regioni et 
regno Agrippae confinia praescripta veteri aevo fuere: a meridiano latere 
Scythopolis et Samaria suis utraque excipiuntur regionibus, nec ultra fluenta
-----------------------------------------------------------
Jordanis patiuntur extendi. Septentrionalia ejus a dextro latere Tyrus 
claudit, omnisque regio Tyriorum, cujus objectu Galilaeae spatia definiuntur. 
Ipsae autem inter sese hoc distinguuntur modo, ut quae inferior Galilaea 
dicitur, ab urbe Tiberiade usque ad urbem cui nomen Zabulon, supra maritima 
Ptolemaidis extenta longitudine diffundatur; latitudo autem ejus a vico 
Zaloth qui est in campo maximo, usque ad Bersabem haud dubie deducitur. 
Unde etiam superiori Galilaeae aperitur exordium, quoad vici Bathatae fines 
attingat. Ipso autem vico etiam Tyriae terrae fines determinantur: longitudinis 
quoque ejus initium vicus est Thalla, finis est Rothala Jordani finitimus. 
Hinc intelligi datur, quantum se porrigant spatia Galilaeae superioris, 
cujus initium Jordanis
-----------------------------------------------------------
est vel ejus confinia. Hac igitur suae magnitudinis aestimatione utraque 
Galilaea distinguitur. Terra autem pinguis, herbosa, diverso culturae genere 
nitens, distincta arboribus, ut quemvis alliciat ad sui gratiam, et fugitantem 
labores ad studia culturae invitet atque excitet. Denique nulla illic vel 
exigua terrae portio vacat: frequentatur plerisque inhabitantibus: crebrae 
urbes, vici frequentes, multitudo hominum innumerabilis, ut exiguus vicus 
in suo tractu habeat viginti millia inhabitantium. Circumfusis quoque nationibus 
alienigenis utraque Galilaea circumdatur, et ideo genus hominum bellicosum, 
a prima aetate exercitum praeliaribus tentamentis, abundans numero, audacia 
promptum, atque ad omnes belli artes paratum. Praestat tamen magnitudine
-----------------------------------------------------------
Petraea regio, quae unde vocabulum acceperit, supra diximus. Major haec; 
sed utilior Galilaea, quia tota exercetur, nec ulla pars ejus fructibus 
infecunda est: sed universa terra ejus opima et ferax. Petraea autem diffusior, 
sed ex majore parte deserta ac rigida, quae mansuescere arando nesciat, 
nec asperiores facilis succos domare. Sed rursus portio ejus mollis ad 
cultum, fertilis ad usum, grata ad aspectum, mitis ad exercitium, insitivis 
utilis pomis, omnia ferens, ut campos ejus distinctae in fronte praetexant 
arbores, in medio venustent: et plerumque a nimio sole vel frigore defendant 
sata: maximeque olea vestitus ager, aut vitibus intextus, aut palmis insignitus. 
Inenarrabile quanto decori sit, cum vento impulsi palmarum ordines concrepant, 
et suaviores solito funduntur
-----------------------------------------------------------
dactylorum odores. Nec mirum si omnis illic gratia viriditatis est, ubi 
amoenis fluviorum meatibus, ex superiore decurrentium jugo montium, superfusus 
ager rigatur, et niveis fontibus scatens possideatur cum invidia, desideretur 
cum gratia. Longitudo ejus a Macherunte usque ad Pellam, id est, a latere 
meridiano usque in septentrionem. Latitudo autem a Philadelphia usque ad 
flumen Jordanem, hoc est ab ortu solis usque Arabiae protexitur. In occasum 
autem urbe ad Jordanem flumine extendi manifestatur:
-----------------------------------------------------------
Samaritana quoque regio inter Judaeam atque Galilaeam media jacet, incipiens 
a vico cui nomen Elas, deficiens in terra Acrabathenorum natura consimili, 
nec ullo modo differens a Judaea. Utraque enim montosa atque campestris 
est, pro locorum diversitate; neque tota campis diffunditur, neque in locis 
omnibus montium rupibus scinditur; sed utriusque qualitatis habet gratiam, 
ad exercitium culturae solubilis terra et mollior, eoque frumentis utilis, 
et prope circa fertilitatem soli nulli secunda, maturitate certe fructuum 
prior omnibus. Nam cum adhuc alibi seruntur frumenta, isthic metuntur. 
Species quoque atque ipsa frumenti natura, haud usquam praestantior habetur. 
Aqua dulcis, decora ad speciem, suavis ad potum, ut secundum elementorum
-----------------------------------------------------------
gratiam aestimaverint Judaei eam promissam patribus terram fluentem lac 
et mel, cum spoponderit illis resurrectionis praerogativam. Et utrumque 
quidem divina pietas contulerat, si fidem servassent: sed infidelibus animis 
utrumque ereptum: hic jugo captivitatis, illic vinculo peccati. Nemorosa 
regio, et ideo dives pecoris, et abundans lactis. Denique nusquam sic lacte 
distenta pecus ubera gerit. Poma silvestria vel insitiva super omnium regionum 
copias. Referta autem utraque vel Judaea vel Samaria hominum multitudine, 
ut mihi videantur hinc illud interpretati Judaei quod scriptum est, quia 
nulla erit in his locis sterilis et infecunda, cum hoc lex de meritorum 
fecunditate praescripserit, et virtutum fertilitate. Principium Samariae 
de Arabiae finibus a vico
-----------------------------------------------------------
cui nomen Jordani, finis ad aquilonem vico Borceo; latitudo autem Judaeae 
a fluvio Jordane usque Joppen. Incipit enim a fontibus Jordanis, et a monte 
Libano, et usque ad Tiberiadis lacum dilatatur. A vico quoque Artha initium 
longitudinis ejus, quae usque ad vicum extenditur Juliadem, in quo Judaeorum 
pariter et Tyriorum communis habitatio. In medio autem Judaeae civitas 
Hierosolyma, quasi umbilicus regionis totius, ut prudentibus placuit, nuncupatur: 
abundans regio mediterraneis copiis, nec fraudata maritimis, quia praetendit 
usque ad Ptolemaidem, et totum illud mare praetexit littoribus suis. Multae 
urbes, sed inter omnes Hierosolyma eminet: ita ut quasi caput in corpore 
non obumbret sua membra, sed regat, atque eis tuitioni sit et pulchritudini. 
De Judaea itaque et
-----------------------------------------------------------
finitimis regionibus, opportuno licet compendio, ea quae significanda fuerant, 
non praetermisimus.



          CAPUT VII.
Sephoritani quoque et tributa et subsidia militaria, regiones finitimas 
incursabant, auctoritatem latrocinandi liberam, sibi belli specie vindicantes, 
quod imperio Romano a Judaeis inferebatur. Unde Josephus acceptae acerbitatis 
injuriam ulcisci gestiens, irruere in urbem Sephorim, sociato sibi Plurimorum 
numero contendit, ut eos aut revocaret in societatem
-----------------------------------------------------------
Judaeae, aut resistentes supremo (si posset) excidio labefactaret. Sed 
utriusque conatus effectu excidit: quia nec dissuadere potuit Romanae conjunctionis 
electionem, nec urbem evertere, quam ipse talibus munimentis firmaverat, 
ut a Romanis quoque longe praestantioribus expugnari nequiret. Cecinit 
itaque classicum, tentata irruptione sine ullo profectu, atque in totam 
regionem bellum excitavit. Vastabant omnia, die noctuque exurentes aedificia, 
diripientes patrimonia, perimentes quoscumque bello habiles comprehendissent, 
infirmos servituti subjicientes. Repleta erat Galilaea omnis incendio, 
sanguine, latrocinio, nullius immunis miseriae, et deformi rerum omnium 
specie, cum si quid igni aut neci superfuisset, captivitati reservaretur. 
Cujus mali illa
-----------------------------------------------------------
quae paulo ante acerbiora aestimata sunt, praeferebantur.



          CAPUT VIII.
Haec praelusio quaedam belli facta, ante quam Titus veniret: qui simul 
atque ex Achaia Alexandriam transmisit, perductis militibus secundum mandatum 
patris, ad urbem occurrit Ptolemaidem, ibique connexis ordinibus quinto 
et decimo, addito etiam quintodecimo, qui erant praecellentissimi, congregatoque 
vel Romano, vel sociorum exercitu, atrox et memorabile bellum coeperunt. 
Nam ubi primis initiis placido duci prospere gestis, secunda in adversum 
cessere, profectus infensior Vespasianus cum filio de Ptolemaidis finibus, 
in Galilaeam sese immersit: Cognitoque quod pacem abnuerent, quibus obtulerat 
condemnandae
-----------------------------------------------------------
dissensionis copiam, si sibi consulendum putarent, Gadaram funditus evertit, 
vacuam bellatoribus offendens, quod omnes validiores, diffidentes infirmioribus 
munimentis, ad munitiora sese contulerant. Repertis itaque non pepercit, 
sed omnes necari jussit, nulla aetatis contemplatione, nulla infirmitatis 
misericordia, quod non tam jure belli, quam Cestianae pugnae dolore, et 
effusis in Judaeos odiis exsequebatur. Denique non solum urbem, sed etiam 
vicos et municipia exuri praecepit. Nec injusta erat commotio: quia post 
tantam insolentiam emendandi erroris facultatem dederat, nec obtemperatum. 
Transierat ex ea urbe Josephus in Tiberiadem, prius quam Romanus exercitus 
appropinquaret: sed plus formidinis ex fuga, quam fiduciae ex praesentia: 
hoc ipso enim territi
-----------------------------------------------------------
sunt, quod bello adversus Romanos gerendo imparem se Josephus arbitrabatur. 
Neque vero aliunde praesumpsit, nisi forte Judaei studia belli deponerent. 
Ea erat illi prior sententia: si bellum eligerent, malle se subeundo periculo 
fidem civibus, quam declinando praestare proditorem. Nihil enim magis cavere, 
quam ne commissum ipsum sibi honorem militiae turparet. Itaque scripsit 
ad urbem Hierosolymam bellum incubuisse, propereque rescriberent pacem 
an praelium mallent: consulendum
-----------------------------------------------------------
mature. Haec strictim significavit, nihil propense in alteram partem, ne 
aut bellator meticulosus, aut pertinax rebellio judicaretur.



          CAPUT IX.
Rursus de urbe Tiberiade Jotapatam petit, sive quod munitior caeteris esset, 
et propterea in eamdem plurimi se contulissent bello promptiores: sive 
quod eo Vespasianus plerosque ex suis direxerat qui munirent iter, quod 
per montes difficile saxosumque, asperum peditibus, equitibus autem invium 
atque insuperabile foret. Denique diebus quatuor, ne angustiae officerent, 
reserata sunt viarum strata: compositum iter, quo facilius omnis exercitus 
transmitteretur. Quinto die transivit eo Josephus, dejectosque Judaeorum 
animos erexit. Vespasiano quoque
-----------------------------------------------------------
ubi factum indicium eo Josephum commeasse, incentivum celerandi itineris 
accessit, quod conficiendi belli compendium putaret, si dux et populus 
bello promptior interciperetur. Advenit itaque cum exercitu: et primo die 
curandis cibo militibus, ne ex itinere fatigatos cura belli incesseret, 
tempus dedit. Sequenti die duplici acie vallavit urbem, et tertio equestri 
ordine. Quod videntes Judaei inclusos se, et obsessos undique, nec ullum 
refugii locum, ipsa desperatione audaciam sumpsere. Nulla enim res promptiorem 
bello militem reddit, quam necessitas praeliandi, et praeruptum periculum. 
Urgebat Vespasianus jaculis, urgebat sagittis, missilibus quoque plurimi 
Judaeorum ultra muros progressi, destinata feriendi arte vulnerabantur: 
manebant tamen
-----------------------------------------------------------
impavidi. Tentabat omnia virtus Romana; et maxime ubi infirmiora adverterat 
murorum subsidia, illic majore incumbebat manu: Pudor hos, illos armabat 
spes ultima, ferro sibi aperire viam salutis desiderantes. Gravia tolerabant 
Judaei, nec minora referebant tentamenta audaciae. Peritia a Romanis cum 
virtute, furor a Judaeis cum temeritate certabat. Fessis itaque tota die 
illis pro salute, istis pro triumpho dimicantibus, nox praelium solvit. 
Sequenti quoque die et tertio quartoque consimiliter, et quinto praeliatum 
acriter: sed ut solet fieri in talibus praeliis, plura vulnera quam neces 
inferebantur, licet saepe et excursus a Judaeis et a Romanis tentarentur 
eruptiones: quos in iram accendebat pudor, eo quod victores Annibalis et 
Antiochi omniumque
-----------------------------------------------------------
gentium, Judaicis praeliis immorabantur. Tanta erat Romanae virtutis constantia, 
ut non cito vincere pars victi aestimaretur: sed adversus naturam magis 
erant illis, quam in hostem certamina. Nam civitas praeruptis undique prope 
erat interclusa rupibus, non vallo et fossa, ut aliae urbes, sed profundis 
erat circumvallata praecipitiis, quae nec visus hominum comprehenderet, 
nec usus investigaret, et horror sollicitius intuentem magis magisque involveret: 
tantum ab aquilone in montis
-----------------------------------------------------------
defectu unus ad urbem accessus, arduo tamen ascensu patebat. Quem Josephus 
muro interclusit, propugnatoribus sepsit, ut inter murum inferiorem et 
urbem superiorem periculosa eruptio fieret obsidentibus, et intuenti esset 
inaestimabilis cognitio superiorum. Civitas enim ipsa in montis supercilio 
sita, in circuitu finitimorum montium velut quodam naturali vallo circumdabatur 
septo genitali abscondita, ut nemo prius illic urbem esse intelligat, quam 
in urbem ipsam fuerit ingressus.



          CAPUT X.
Vespasianus cum vincere naturam nequiret, eam sibi ipse in adjumentum accersivit, 
ut obsidione diuturna per inopiam cibi et potus cogeret obsessos ad deditionem: 
sed frumenti copia, multo ante congesta, propulsabat periculum famis. Aquae 
erat
-----------------------------------------------------------
difficultas maxima, quia neque ullus in urbe fons, et solemnis siccitas 
raris per ea locorum imbribus bibendi subsidium attenuaverat. Ductus omnes 
aquarum obstruxerat, ne in urbem mearent. Augebat inopia aviditatem, repugnabat 
natura. Commentum Josephus detulit, ut infusae vestes muro suspenderentur, 
quo paulatim rotantibus aquis, crederetur illis non deesse ad potum, quod 
abundaret ad lavacrum vestimentorum.



          CAPUT XI.
Dejectus eo Vespasianus, rursus ad expugnandam urbem accenditur, atque 
omnem exercitum circa congregat: machinis murum quatit, pulsat aries. Nomen 
hoc species dedit, eo quod validae ac nodosae
-----------------------------------------------------------
arboris caput ferro vestitur, et quod ut frons arietis praetenditur, quae 
obductis laminis turgescit, et prominet: e medio ejus quasi cornu procedit 
ferri solidioris. Magnitudo arboris in modum mali navalis, quam non ventorum 
procella, non velorum sinus flectant. Ea suspensa funibus ad superiora 
atque robusta arborum nexis, multorum manu valide in murum impellebatur. 
Deinde retrorsum ducta, atque in staterae modum sustentata retinaculis, 
majore impetu destinabatur, ut crebris ictibus fatigatum muri latus cederet, 
cavatumque vi rupturis fenestram daret, qua Romanis hostibus via in interiora 
urbis pateret. Primo igitur ictu murus concussus est, contremuitque omnis. 
Clamor illico universorum, quasi expugnata urbe trepidantium, ne repercussus
-----------------------------------------------------------
murus fatisceret. Sed Josephus saccos paleis repletos, in eum dimitti locum 
praecepit, in quem aries a Romanis intorquebatur, ut laxo saccorum sinu 
lusa plaga omnis arietis emolliretur. Illisa enim solidis solida nocent, 
solutioribus evacuantur. Denique facilius solidiora mollioribus cedunt, 
quam molliora solidioribus. Nam et aquae alluvione scopuli solvuntur, nec 
ruina rupis ullum est damnum aquarum; et jactis in freta molibus, aqua 
suos usus reservat; sed petra inter undas reservare suos nescit. Arenam
-----------------------------------------------------------
quoque marmoris ruina non frangit, et marmor arenae ruina comminuitur. 
Retulerunt tamen etiam Romani, quo commenta refellerent Judaeorum, contra 
falces ligantes, quibus demissos inciderent saccos, quod vacuatis paleis 
evitare arietis ictum nequirent. Reparato itaque impulsu machinae, cum 
se Judaei urgeri viderent, unus ex his Eleazarus, ingentis magnitudinis 
saxum elevans, de muro super arietem elisit tanta vi, ut comminueret caput 
machinamenti. Exsiliens quoque in medium hostium, rapuit illud, atque in 
murum ferebat intrepidus in conspectu adversariorum, et patens vulneri. 
Denique jaculis quinque figitur, sed nequaquam conversus ad vulnera, quomodo 
ipse saxi ruina hostem involveret, intendebat. Ascendit itaque murum, et 
victor
-----------------------------------------------------------
doloris stetit conspicuus tantae praesumptionis, ac super arietem se saxumque 
dejecit, et cum eo corruit. Victus quidem morte, sed victor machinamenti, 
cum in se solus discesserit patriae; in machinamenti autem comminutione, 
totam urbem ab excidio servaverit. Netyras quoque et Philippus in medium 
se jecere agmen, ut averterent, quos petierant. Josephus autem ignibus 
actis, ut machinamenta omnia exureret, brevi consumpsit plurima, sed consumpta 
reparabantur.



          CAPUT XII.
Instabat Vespasianus, urgebat ita, ut in talo feriretur jaculo sagittae. 
Turbati sunt Romani, cum sanguinem ducis fluere cernerent. Exagitatus filius, 
cucurrit ad patrem. Sed ille supra vim vulneris virtutem
-----------------------------------------------------------
gerens animi, prohibet trepidare filium, magisque in praelium accendit 
milites, ut injuriam ducis ulciscerentur. Ipse signifer revocabat exercitum, 
et ad muros cogebat. Ipse in bellum caeteros adhortabatur, alii sagittis, 
alii telis, alii balistis hostem urgebant. Tanta autem erat hujus tormenti 
vis, quo saxa in hostem jaciebantur, ut percussus unus ex sociis Joseph 
qui prope adstaret, comminuto capite rueret, et occipitium ejus usque ad 
tertium stadium excuteretur: mulier quoque alvo gravis percussa uterum, 
supra dimidium stadii de intima sede secreti genitalis, excuteret infantem. 
Ad postremum cum victor jam muro Romanus miles succederet, et in ipso aditu 
utrimque valida manu decertaretur: sicut erant conserti, oleo ferventi 
Josephus
-----------------------------------------------------------
perfundi Romanos jubet, quod facile a vertice ad ima defluebat vestigia. 
Nec minor incendio flammae candentis, olei fervor omnes artus depascebatur. 
Succedebant tamen alii, plerisque etiam sudor profluus olei vim refrigerabat. 
Et quamvis hujusmodi olei natura sit, ut cito calescat, et serius conceptum 
deponat calorem; tamen victoriae studio abscondebant injuriam. Ardebant 
animis, ut nullum corporis sentirent incendium, nec tanti aestimabant poenae 
ferventis dolorem, quanti dispendium gloriae, si
-----------------------------------------------------------
tamquam exsortes triumphorum desisterent bello, qui duces fuerant periculorum. 
Vel sanguine itaque suo restinguere incendium olei certabant.



          CAPUT XIII.
Hac mora obsidionis, etiam Japhae urbis quae vicina erat, populus insoleverat, 
quod diu decernebatur. Unde motus Vespasianus, Trajanum qui praeerat ordini 
quinto decimo, ductoris officio, direxit cum mille equitibus, et duobus 
millibus virorum militiae pedestris. Qui sine retractatione profectus, 
vir acer et bellandi artibus praeditus, convenientem studiis suis eventum 
belli reperit. Nam cum esset civitas, et natura loci septa, et gemino muro 
circumvallata, non contentus tegere se populus ejus munitionibus, occurrendum 
Romanis putavit: sed paulisper resistere
-----------------------------------------------------------
ausi, intra murum exteriorem recipere sese volentes hostem pariter recepere. 
Nam cum ipsis festinantibus etiam Romani subintraverunt: confugientibus 
quoque ad murum interiorem, clausae portae, ne rursus Romani pariter irrumperent. 
Ita averso a se Dei auxilio, Judaei praeliabantur, quo ante vincere solebant; 
sed offenderant scelestis flagitiis, et ideo ab his poena debita reposcebatur, 
ut donarentur eorum supplicia nationibus. Denique plures prope suis inter 
se bellis, quam ab hostibus, obterebantur. Exemplo est Japhae populus, 
qui Romanis portas aperuit, et sibi clausit. Nam ut primum murum Romani 
irrumperent, ipsi patefecerunt: ut secundum murum Judaei non penetrarent, 
Judaei clauserunt. Receptus itaque hostis est, socius exclusus. Receptus 
ille, ne
-----------------------------------------------------------
percussor deesset: exclusus iste, ne penitus evaderet. Intra duos itaque 
muros caedebantur Judaei, manu cominus, de muro eminus. Plerique enim Romanae 
militiae viri constricti angustiis, murum ascendebant, atque inde in subjectos 
tela jaculabantur. Itaque Galilaei suis, quam hostibus infestiores, rogabant, 
ut in interioris muri vestibulo reciperentur, sed resistebant sui. Dimicabatur 
in portae limine, Judaeis inter se pugnantibus: isti irruentem cuneum gladiis 
excipiebant: illi resistentes moriebantur. Saeva imprecantes sibi invicem, 
et minora se meritis suis perpeti supremis vocibus attestabantur. Itaque 
exstincta sunt duo millia virorum omnium praeliatorum. Ratusque Trajanus 
vel nullum jam sibi repugnaturum, vel facilem urbis expugnationem,
-----------------------------------------------------------
veteris vir disciplinae summam victoriam Vespasiano reservavit, misitque 
ad eum, postulans ut filium suum dirigeret Titum, qui finem praelio daret. 
Quo adventante, facta irruptio, caesique multi mortales, nec sine labore 
ac periculo victoria cessit Romanis. Quibus ingressis murum interiorem, 
objecerant se, quicumque erant bello idonei et in angustiis positi; anceps 
bellum victoribus effecere, pugnantibus desuper virili ac muliebri sexu, 
ac saepe etiam in suos saxa atque omnia quae forte repererant telorum
-----------------------------------------------------------
genera jaculantibus. Denique sex horis in ipso fine quasi ab exordio pugnatum. 
Ad postremum caesis, qui constiterant pugnaturi, tum in caeteros sine ordine, 
sine modo, sine misericordia; senes cum adolescentibus jugulabantur; mulieres 
cum parvulis reservatae, non ad veniam, sed ad servitutem: masculi omnes 
interfecti, nisi quos pueritia, aut infantia defendit; in praedam ducta 
sunt duo millia, centum et triginta mancipia, domini cum servulis aequa 
jam sorte conditionis, quos captivitas pares fecerat.



          CAPUT XIV.
Nec Samaritae immunes miseriarum fuere. Nam cum secundum consuetudinem 
suam ascendissent montem Garizim, qui erat illis consecratus, ubi adorare 
solebant: unde et in Evangelio dicit Samaritana:
-----------------------------------------------------------
Patres nostri adoraverunt in hoc monte. Et responsum est ei: Veniet hora, 
quando neque in hoc monte, neque Hierosolymis adorabitis patrem. Debebatur 
enim, ut cessaret superstitio, et vera religio succederet: evacuaretur 
umbra, veniret veritas: ut jam non in monte, sicut Samaritani, non in Hierosolymis 
ter in anno, sicut Judaei: sed in spiritu in omni loco elevans puras manus 
homo omnis adoraret Deum, et in nomine Jesu genu flecteret. Cum igitur, 
ut supra diximus, in monte collecti, secundum suos ritus manerent, belli 
autem minas praetenderet ipsa congregationis species, vel sensus eorum, 
qui nec malis finitimis resipiscebat; multo autem amplius prosperioribus 
Romanorum successibus per invidiam commoverentur, ac prope
-----------------------------------------------------------
tumultum res essent; consultius aestimatum est, eos praeveniri, ne in majorem 
pestem erumperent. Vocatoque praefecto ordinis quinti cum tribus millibus 
utriusque militiae viris, eo eum Vespasianus direxit. At ille ascendere 
montem primo exordio periculosum ratus (erat enim simul juncta terrori 
multitudo populi, et praeruptum naturae) circumdedit exercitu montis confinia: 
et toto die deferri fecit custodiam, ne quis aquatum descenderet. Cum igitur 
tantam hominum multitudinem vexaret sitis, quae magis ac magis aestu exardescebat, 
et plerique servituti se vel etiam neci mallent offerre, ne vel fame vel 
siti perirent; Cerealis (hoc enim nomen praefecto) ex descendentibus universos 
esse defatigatos aestimans, cinxit montem, ac more militari
-----------------------------------------------------------
pollicens salutem si arma deponerent, recusantesque jussit feriri. Itaque 
exstincta sunt illic millia undecim et sexcenti viri.



          CAPUT XV.
Jotapatae quoque quadragesimo et octavo die facta irruptione primo diluculo, 
cum adhuc multo superioris diei fessi labore requiescerent, primus omnium 
Titus cum Sabino ingressus, caeteris viam praebuit. Comprehensisque superioribus 
locis, in angustiis platearum passim, et ignari adhuc factae
-----------------------------------------------------------
irruptionis feriebantur. Alii in suis stratis, alii expergefacti, alii 
vigilantes, sed inedia ac somno soluti poenas dabant. Adhuc tamen totam 
urbem vis latebat malorum. Sed ubi exercitus ingressus militari infremuit 
ululatu, ad solum fere subeundae mortis affectum insurrexerunt. Et si qui 
superiora petere tentaverant, repulsi caedebantur; et quibus ulciscendi 
vis suppetere poterat, ipsa coarctatio vindictam ademerat; et si qui resistere 
parabant irruentibus supra se aliis, bello abscondebantur. Alii multo fessi 
certamine, demissis manibus sese offerebant vulneri, ut vel morte tam feralibus 
malorum suorum spectaculis eriperentur. Hac deceptus securitate pereuntium 
centurio Antonius, rogatus a quodam, qui in spelaea confugerat, ut ei dexteram 
daret,
-----------------------------------------------------------
obsidem veniae et salutis sequestram: porrexit illico, doli negligens, 
et vae miser! nimium securus triumphi: sed ille incautum spiculo ferit, 
et statim transfigit, ne impleta esset incruenta Romanis victoria. Illo 
ipso die interfecti omnes, quicumque inventi. Sequentibus autem diebus 
etiam de hypogeis et caeteris defossis specubus producebantur, vel ibidem 
exstinguebantur, exceptis parvulis ac mulieribus. Caesa, per omnes dies, 
quadraginta millia, quae numero comprehensa sunt; in captivitatem deducti 
mille et ducenti; eversa et igni exusta est civitas, et castella ejus omnia, 
anno imperii Neronis XIII. Josephus interea inter favillas urbis in quodam 
lacu delitescebat, haud inscius quod quasi dux adversi agminis studiosius 
requireretur. Egressus die secundo,
-----------------------------------------------------------
ubi septa advertit omnia, revertitur in lacum. Tertio die mulier quaedam 
reperta, cognitas sibi Josephi latebras, quaerentibus demonstravit (sed 
in lacu quadraginta viri, qui eo confugerant, sese tegebant). Qui ubi advertebant 
Josephum, primo per Paulinum et Gallicanum a Vespasiano ad spem salutis 
vocari, postea per Nicanorem, qui Josepho veteris amicitiae gratia copulabatur, 
et ideo missus, ut dexteram daret, promptius officium mandati muneris exsequebatur: 
circumfusi Josephum talibus adoriebantur sermonibus:



          CAPUT XVI.
Nunc major Judaei nominis tentatur ruina, nunc favilla tetrior, quae sepeliat 
et abscondat splendidissimae disciplinam prosapiae, atque omne decus subruat,
-----------------------------------------------------------
quando Josephus ad triumphum captivus reservari jubetur. Quid sibi volunt 
tam sedula subito invitamenta hostium? Quid dona salutis spontanea? Rogantibus 
vitam aliis non pepercerunt. Josephus accersitur, Josephus rogatur ut vivat. 
Metuunt videlicet, ne pompam amittant triumphi, ne desit, quem spectet 
Roma captivum, quem catenatum Vespasianus ante currum suum dirigat. Ad 
haec igitur ludibria vis reservari? Et unde triumphabunt, si dux eorum 
defuerit de quibus triumphatur? Aut qui triumphus, si amicitia datur victis? 
Ne credas, Josephe:
-----------------------------------------------------------
vita tibi promittitur, sed parantur graviora morte. Vicerunt te Romana 
arma, non capiat fraudulentia. Atrociora sunt dona eorum, quam vulnera. 
Illa enim captivitatem minantur, haec libertatem reservant. Inflecteris, 
Josephe, et animi quadam fractus mollitia, vis esse patriae superstes? 
Ubi est doctrina Moysis, qui se de libro coelesti deleri petebat, ne plebi 
Domini superviveret? Ubi est Aaron, qui inter vivos ac mortuos medius stetit, 
ne mors viventem populum saevo contagio depasceret? Ubi est regis Saulis 
et Jonathae devotus patriae animus, et mors illa pro civibus suscepta, 
et fortiter glorioseque expetita? filius patrem exemplo invitavit, pater 
filium mortis proposito non dereliquit. Qui cum posset vivere, maluit se 
interfici, quam ab hoste triumphari.
-----------------------------------------------------------
Hortabatur armigerum suum dicens: Percute me, ne veniant incircumcisi isti, 
et percutiant me, et illudant me: quia armiger timuit, ipse se gladio 
transverberavit. Dignus quem David spiritu prophetico vindicaret: quia 
se degener Amalecita de ejus morte falso jactaverat, et gloriam viri qui 
se ipsum hosti exemerat, imminuendam putavit, ut a se interfectum mentiretur. 
Dignus etiam, quem tantus laudaret propheta dicens: Saul et Jonathas speciosi 
et charissimi inseparabiles in vita sua, et in morte non sunt separati: 
super aquilas leviores, super leones potentiores. Ipse quoque David 
cum populum percuti ab angelo videret, in se voluit coelestem derivari 
vindictam, ne pereunte populo reservaretur. Postremo ubi lex divina cujus 
interpres
-----------------------------------------------------------
semper fuisti, quae pro hac brevi vita perpetuam justis promisit immortalitatem? 
Ubi Deus Hebraeorum, qui docet justos mortis contemptum habere? Refugere 
etiam debere terrenum habitaculum, anhelare ad superna, ad regionem paradisi, 
ubi Deus ipse pias animas conservavit. Nunc demum cupis, Josephe, vivere, 
quando non oportet, immo nec licet: immo, quod majus est, non decet: et 
carpere desideras lumen illud (ausim dicere) servitutis, quod in aliena 
potestate est, ut id quando voluerit Romanus eripiat: quando velit, carceris 
tenebris obducat; ut optes hinc fugere, nec liceat mori: et quo pudore 
ad eos ibis, quibus persuasisti pro patria mori? quam excusationem habebis, 
quod tam diu resederis? Exspectant quid agas: dicent profecto: Quid moratur
-----------------------------------------------------------
Josephus, qui praevenire debuit? cur tam sero sequitur? cur discipulos 
suos quibus pro libertate moriendum suasit, imitari recusat? Perferemus 
certe nos, quod servire elegeris assertor legis et libertatis, quod mancipium 
te Romanis addixeris, quod captivitatem libertati praeposueris. Sed esto, 
velis vivere, quomodo hoc impetrabis ab his, adversum quos toties praeliatus 
es? Quomodo te intuebuntur? quibus oculis? quibus animis? Quomodo iratis 
dominis, etsiliceat, vivere voles? Aut quis proditorem patriae non credet 
fuisse, cui mercedem solutam
-----------------------------------------------------------
proditionis videbit? Utrum mavis elige: horum alterum sit necesse est. 
Vita tua aut praemium proditionis erit, aut servitutis supplicium. His 
dictis intentarunt gladios, addentes: Si acquiescis mori, quasi amici ministerium 
praebemus: si recusas, quasi proditi ultionem exigimus.



          CAPUT XVII.
Ad haec Josephus refert: Et quis velit esse tantae mortis superstes? Quis 
eligat fieri haeres doloris? Quis animam suam nolit ex ipso corpore mortis, 
si liceat, absolvi? sed non licet solvere, nisi ei qui ligaverit. Naturae 
vinculo conjuncta est anima corpori. Quis auctor naturae nisi omnipotens 
Deus? Quis hoc animae et corporis nostri Deo placitum contubernium interrumpere 
ac dissociare audeat? Si quis imposita manibus
-----------------------------------------------------------
suis praecepto herili vincula, sine arbitrio domini sui detrahat, nonne 
is gravi pulsasse injuria suum dominum condemnabitur? Dei possessio sumus, 
Deo servitium debemus; quasi servi exspectemus imperia, quasi vincti reservemus 
vincula, quasi fideles bonum depositum custodiamus. Non recusemus vitae 
istius munus quod dedit nobis, non refugiamus donum coeleste. Si hominis 
data rejicias, contumeliosus es: quanto magis servare debemus, quod a Deo 
nostro accepimus? Ab ipso itaque accepimus, quod sumus: ipsius quoque debet 
esse, ut quamdiu velit, simus. Utrumque enim ingrati est, et citius discedere 
quam velit, et diutius vivere quam voluerit ipse qui vitam donavit. Numquid 
ante festinavit exire Abraham? numquid, ante ascendit Abarim Moses, quam 
diceretur
-----------------------------------------------------------
ei: Ascende in montem Abarim? Sed dictum est, Ascende: et ascendit, 
et mortuus est: quasi bonus servulus, exspectavit Domini praeceptum. Ipse 
Job qui dixit: Pereat dies illa in qua natus sum: tamen in vulneribus 
et doloribus positus, vitae hujus vincula non disrumpebat, sed ut liberaretur 
rogabat, dicens: Ut quid datum est in amaritudine lumen, vita autem in 
doloribus animae: 
tamen non praeripiebat, sed postulabat, ut scriptum est: Concutior omnibus 
membris: et quia sum impius, quare non sum mortuus? Cur de ventre matris 
non in sepulcrum decidi? Aut numquid breve tempus vitae meae? Dimitte me 
requiescere paululum. Alius quoque sanctus
-20)

-----------------------------------------------------------
dicit: Educ de custodia animam meam. Petit evadere: petit ex hoc corpore 
quasi de quodam liberari carcere: nullus tamen sanctorum necem sibi ipse 
usurpat, nullus praeripit. Si lucrum est mori, furtum est usurpare ante 
exspectatum: Si bonum est vivere, sacrilegium est repudiare ante quam reposcatur. 
Sed gloriosum putatis in bello mori? Nec ego abnuo bonum esse pro patria, 
bonum pro civibus in bello mori. Sed belli lege offero jugulum, si hostis 
petat: si mucronem demergant Romani, quibus de nobis Deus victoriam dedit, 
quibus
-----------------------------------------------------------
propter peccata nostra nos adjudicavit. Nec mihi blandior, quod parcendum 
spondeant. Utinam fallant! Vel hoc lucrum feram, quod me sic timuerunt 
ut fallerent; vel hanc ultionem referam, quia frangunt fidem. Malo illorum 
latrocinio perire quam meo. Latrocinium meum est, si mihi ipse intulero 
manum: si hostes, beneficium. Ergo illud cum beneficium dare possent interimendo, 
servandum putaverunt quod in potestate habebant: ut captum occiderent, 
latrocinati sunt. Sed pollicemini mihi manus vestrae ministerium: re vera 
percussor nobis defuit, ut nostro scelere pereamus. Nolo meo, nolo vestro 
scelere perire, quod plus est quam meo, nolo mutuo. Hoc est enim unumquemque 
nostrum sibi manus inferre, vicariae necis mercedem solvere: ut jam non 
solum
-----------------------------------------------------------
pro suo quisque, sed etiam pro alterius sanguine scelus debeat. Verum regis 
Saul exemplum promitur, ejus certe qui adversus voluntatem divinam rex 
postulatus est, et offensam meruit Dei. Unde etiam cum viveret, successorem 
accepit. Egregium exemplum viri, cui defuit Dei gratia, et tamen voluit 
mori, quia jam non poterat vivere. Voluit tamen et ipse ut eum socius occideret: 
sed et ille scelus putavit, recusavit ministerium. Non igitur usus consilio, 
sed destitutus ministerio fecit, ut ipse gladium in se converteret. Si 
timens fecit, ne sibi illuderetur, quid laudas quod timoris est? Si non 
timuit, cur primo aliud elegit? Ego nec illudentes Romanos timeo, nec mentientes. 
Saul tantum se solus peremit; non Jonathas, non quisquam alius in nostris
-----------------------------------------------------------
Scripturis. Quid mirum, si potuit se perimere, qui potuit etiam filium 
occidere? Aaron inter vivos ac mortuos stetit: et hoc virtutis est, non 
temeritatis: non enim mortem sibi intulit, sed mortem non timuit: qui eam 
corpore suo repulit, et serpenti in omni obstaculo fuit. Non ego quidem 
Aaron, sed tamen non degener ab eo, offero manus; feriant ut volunt. Si 
possum eorum manus timere, dignus sum qui manibus peream meis. Si pereunt 
illi adversario, cur ego non peream mihi? Si quaeritis cur parcere velint; 
et in hoste virtutem mirantur. Tanta est enim virtutis gratia, ut frequenter 
etiam hostem delectet. Nostis etiam ipsi, quanta intulerim exitia Romanis, 
quomodo victores omnium gentium, Jotapatae ignobilis urbis
-----------------------------------------------------------
diuturna obsidione, ab Hierosolymitanae urbis excidio averterim. Brevi 
damno totius belli aleam lusi. Didicerunt caeteri meo periculo pacem optare. 
Fortassis ad hoc reservamur, ut non deterreantur caeteri, sed provocentur. 
Sed suave asseritis mori pro libertate. Quis negat et illud? tamen dulce 
vivere pro libertate. Nam qui amicitiam offert, libertatem promittit. Quod 
si servitutem inferat, tunc erit certe opportunior moriendi voluntas, si 
oportuerit mori: Nunc autem vitam offerunt; nolunt occidere. Timidus autem 
est, et qui non
-----------------------------------------------------------
vult mori quando oportet; et qui vult, quando non oportet. Quis enim ignorat 
feminae timiditatis esse, et muliebris fortitudinis, ne moriare, mori velle? 
Denique pavidae mulieres, ubi aliquod imminere sibi periculum cognoverint, 
solent se praecipitio dare. Angusti enim animi molem formidinis, et metum 
mortis sustinere nequeunt. Vir autem patiens, qui praesentia non timet 
et futura cogitat, nescit trepidare, ubi non est timor. Denique scriptum 
est, quia animae effeminatorum esurient, quae cibum utique virtutis 
non habentes esuriunt: ideoque ad mortem ante tempus festinant. Neque enim 
repletus cibo gratiae spiritalis, sibi ipsi manus irrogat, cum scriptum 
sit: Quia os imprudentis mortem invocat. Et iterum dicit Scriptura:
-----------------------------------------------------------
Et qui non curat seipsum in operibus suis, frater est ejus qui se ipsum 
exterminat. Condemnatur ergo qui se ipsum percusserit. Quid enim tam 
contra legem naturae? Quid etiam tam contra naturam omnium animantium? 
quibuslibet feris licet atque agrestibus, insitum est se amare. Naturae 
enim lex valida est velle vivere, nec sibi mortem adsciscere. Denique ferro 
in se armari omnia genera animantium, nec si velint, possunt. Informem 
lethi laqueum homines invenerunt, ferae nesciunt. Sed morsus ferarum arma 
sunt, dentes eorum gladii. Quando tamen quisquam audivit, quod sibi aliqua 
fera proprio morsu membrum ademerit? adversum alios faucium suarum armis 
utuntur, adversum se osculis. Nobis quoque quid tam dulce
-----------------------------------------------------------
quam vita? Quid tam inimicum quam mors? Denique qui vitam protexerit, patronus 
est: qui mortem appetere tentaverit, insidiator est. Quod ergo in aliis 
exsecramur, si nos appetamus ipsi nobis volumus inferre: et quod ab aliis 
pro poena exigimus, hoc ipsi nobis irrogamus pro gratia: et gubernatorem 
si commissam sibi navem saxo illidat, persequimur: nos commissum nobis 
nostri corporis gubernaculum ferro exstinguimus, et voluntario naufragio 
addicimus? Sed objicitis mihi mortem maturam, cum in potestatem hostium 
fuero deductus. Quid ergo lucrifaciam si quod ab hoste metuo, hoc ipse 
mihi inferam: cum possit accidere, ut quod suadetis mihi facere, non faciat 
inimicus? Hujusmodi istud est, ac si videns gubernator tempestatem
-----------------------------------------------------------
futuram, tempestatis gratia declinandae navem fluctibus immergat. An quia 
graviora supplicia exacturus est adversarius, ideo praeveniendum putatis? 
vel quia strenuum arbitramini, ut in nos ipsi ferro utamur? sed id imbecillitatis 
suffugium est, non virtutis tropaeum, captare lucrum suppliciorum. In hoc 
igitur inhaeremus, quod nec insignia habeat fortitudinis, nec profectum 
utilitatis. Quid autem attexam violati depositi religionem? Deus omnipotens 
thesaurum nobis optimum dedit, atque inclusum in hoc vase fictili et consignatum, 
commisit
-----------------------------------------------------------
nobis custodiendum, quoad ipsi placeat reposcere. Nonne in utroque crimen 
est, vel rejicere depositum, non reposcente qui dederit: vel reposcente 
negare? Si hominis depositum violare, poena infamiae est: quanto magis 
violare depositum Dei! Depositum Dei in anima est in hoc corpore, anima 
quae mortis istius capax non fit. Non enim ullo mortis vinculo astringitur 
atque alligatur, sed videtur mortem opperiri, cum solvitur corpore, atque 
de commisso sibi contubernio sejungitur. Cur igitur ante repetitum depositum 
mortem irrogamus, et animam quasi inutilem nobis remittimus, atque e domo 
nostra excludimus, et corpus sine decore et gratia sui in terram resolvimus? 
cur exeundi hinc praeceptum non exspectamus?
-----------------------------------------------------------
Miles tesseram exspectat, servus imperium. Si quis horum sine praecepto 
exierit: alter desertor, alter fugitivus est. Qui hominem fugit, pene est 
obnoxius, quamvis improbum fugerit dominum: nos optimum omnium fugientes 
possumus non astringi impietatis flagitio? Num etiam istud praeterit nostram 
opinionem quod, apposuit Deus Angelum in circuitu timentium eum? Est 
ergo qui prohibeat, nisi praeceptum acceperit? si nullum praeceptum, nullum 
viaticum. Et quomodo perveniemus sine viatico? Quis nos recipiet in illum 
purum et secretum locum? Quis nos admittet ad illa sanctarum animarum consortia? 
Adam latebat, quia praeceptum Dei praevaricatus est: exclusus est de paradiso, 
quia non servavit mandatum. Dicitur
-----------------------------------------------------------
ei: Adam, ubi es? Quasi ei qui fugerit, quasi ei cujus apud Deum non 
est praesentia. Nonne et mihi dicitur, Ubi es? qui praeter praeceptum venisti, 
quem ego naturalibus vinculis non relaxavi? Tollite eum in tenebras exteriores, 
ubi erit fletus et stridor dentium et dolor. Haec non solum moribus 
hominum, sed etiam legibus interdicta accepimus: namque alii insepultos 
projici jubent eos, qui se in ferrum dejecerunt. Dignum est enim, ut qui 
patris imperium non exspectaverunt, priventur quasi quodam matris gremio, 
terrae sepulcro. Alii dexteram manum abscindunt defunctis, ut separetur 
a membris sui corporis, quod adversus corpus suum vesano militavit furore. 
Sed hunc exitum sacrilegi ferunt,
-----------------------------------------------------------
aut proditores vel percussores parentum, qui verum patrem non agnoverunt, 
nec sese cognoscunt. Ideo aut penitus sepeliri prohibentur, aut non toti 
sepeliuntur. Animas quoque eorum non paradisus recipit, sed inferorum tenebrae, 
saevaque supplicia. Haec mihi reputanti, quamquam omnia erepta sint, sola 
tamen terrori ac formidini sunt: nec mihi ipsi inferam, quae nec hostis 
poterit inferre: et illa paradisi eripiam, quae Romanus adhuc non potuit 
eripere. Certe accelerare potuit, non poterit auferre, quae sola impatienter 
desidero. Non
-----------------------------------------------------------
enim vitae hujus ulla me cupiditas tenet, in qua nec apud cives, nec apud 
hostes cepi quod delectaret. Isti mihi pacem negarunt, illi patriam eripuerunt. 
Inter tot mala quid potest suavitatis in hac vita superesse? Tu modo, omnipotens 
Pater, qui naturae auctor atque arbiter es, honestum largire exitum, tu 
rumpe naturale hoc vinculum: redde animam meam secretis suis. Exstinctus 
sit populus, ereptum jus, libertas infracta: non praevaricabor tamen legem 
tuam, ut moriar injussus. Exspecto ut jubeas, exspecto ut volentem liberes. 
Multos habes tui imperii exsecutores: a te exspecto imperium, ab exsecutore 
ministerium. Bonum est mori: sed moriar, ut Hebraeus, non ut latro, non 
ut carnifex, non ut hostis. Victus sim licet bello,
-----------------------------------------------------------
manebo tamen, quod natus sum, ut Abrahae patris haereditatem non deseram. 
Non transibo in numerum hostium, ut ipse meus percussor sim. Offerre me 
hosti percutiendum sine pietatis possum dispendio: manus meas mihi in hostem 
convertere sine scelere non possum. An vero metus est, ne non liceat nobis 
secundum legem vivere? Revera nunc magna libertas est, quibus nunc licet 
secundum legem mori.



          CAPUT XVIII.
Haec Josephus allegabat, quo evacuaret voluntariae mortis affectionem. 
Sed illi, qui semel sese morti devoverant, quia verbis resistere non poterant, 
gladiis quasi ferituri illico, virum circumstetere nisi acquiescendum putaret. 
At ille circumdatus, alium ducis revocabat auctoritate et virtutis
-----------------------------------------------------------
constantia, alium severo obtutu conveniebat. Hujus revocabat dexteram, 
illius inflectebat iram, mulcebat consilii salubritate. Diversis modis 
unicuique irrationabilem extorquebat furorem. Etenim quamvis ultima sors 
victi dignitatem extorserat, non penitus tamen aboleverat reverentiam. 
Paulatim itaque doponebantur manus, recondebantur gladii, tamen intentio 
perseverabat. Cum videret unum a pluribus se obsessum teneri, sive casu 
quodam, sive consilio commentatus est, ut minueret numerum repugnantium. 
Committamus, inquit, sorti moriendi ordinem, ut se nemo subtrahat, cum 
sors conveniat universos. Istiusmodi conditio sit sortis, ut is qui sorte 
exierit, ab eo qui sequitur, interimatur. Itaque fore ut sors unumquemque,
-----------------------------------------------------------
non propria voluntas morti adjudicet. Stet igitur unusquisque sub sorte 
judice, et exsors sceleris et liber captivitatis, ut non alieno arbitrio 
acceleret, aut declinet suo, mortem futuram. Nemo recusare poterit eventum, 
quem vel casus intulerit, vel voluntas Dei signaverit. Fidem fecit oblatio, 
et universorum assensus sorti acquievit. Quisque sorte est designatus, 
paratam sequenti necem praebuit. Itaque accidit, ut interemptis reliquis, 
Josephus cum altero superesset neci. Manebat necessario, ut aut sorte condemnaretur, 
aut certe, si exitio superesset,
-----------------------------------------------------------
sanguine socii contaminandus foret. Suadet ut sorti renuntiaret. Sic domesticum 
evasit praelium, et per Nicanorem ad Vespasianum deducitur. Fit concursus 
ad ejus advenientis spectaculum, Romanis fere omnibus confluentibus; alii 
videre dejectum desiderabant, quem paulo ante in amplissimo honore positum, 
summae rei praeesse intuebantur: alii certabant capto illudere, alii vices 
rerum humanarum tam varias atque flexibiles mirabantur. Plerique consultius 
ingemiscebant, qui in alienis casibus sibi posse eadem accidere reputabant. 
Titus prae caeteris movebatur, ingenita animi mansuetudine: illum dudum 
bellatorem superbum subito potestati addictum hostium alieni motus sortem 
opperiri vitae naufragium, exsulem spei, incertum
-----------------------------------------------------------
salutis. Tantum valere momenta in praeliis, ut brevi casu dispares sui 
reddant, cum aut potentes dejiciuntur, aut afflicti levantur. Itaque pars 
melior, eorum scilicet qui honore potiebantur, mitiora consilia dabant: 
maxima tamen portio salutis apud patrem Josepho Titus fuit. Vespasianus 
eum asservari praecepit, ne forte elaberetur.



          CAPUT XIX.
Inde paucis post diebus Ptolomaidem repetit, atque inde Caesaream contendit, 
urbem Judaeae maximam, sed magis gentilibus refertam inhabitantibus: unde 
cum plausu et laetitia suscepere exercitum Romanum, non solum Romanae societatis 
exoptata sibi gratia, sed insito quoque odio plebis Judaeae: cujus principem 
Josephum oportere puniri maximis
-----------------------------------------------------------
clamoribus vociferabantur. Quam Vespasianus, ut vulgi iram sine judicio 
conceptam, silentio dissolvit. Et quia ad hiemandum, et tempus opportunum, 
et civitas erat, duos ordines in Caesarea constituit, decimum quoque et 
quintum ordinem in urbe Scythopoli, ne Caesarea totius onere exercitus 
attereretur. Ideoque urbs memorata Dianae Scythicae consecrata, tamquam 
a Scythis condita, et appellata civitas Scytharum, ut Massilia Graecorum: 
situs loci declarat ingenitam duritiam conditoris, patientia magis camporum, 
quam conducibilia habitationis usui delegisse. Namque aperto et aspero 
hiemis, et ferventi tempore aestatis plus laboris habent, quam delectationis: 
quoniam et hieme plus frigori patent, et gravior in his locis aestatis 
flagrantia
-----------------------------------------------------------
est, in quibus solem totum recipiunt sine ulla arvi virentis amoenitate. 
Itaque campestris et maritima regio memoratae urbis, etiam aestu maris 
amplius vaporabatur.



          CAPUT XX.
Nec tamen a negotiis bellicis Vespasianus vacuus erat. Cognito etenim diversis 
ex locis ad urbem Joppen sese contulisse plurimos, eamque sibi opportunam 
ad excursus piraticos, reparatis aedificiis quae a Cestio destructa fuerant, 
instauravisse: quoniam vastata regione, subsidium alimoniae mari quaerebatur,
-----------------------------------------------------------
diligenter exploravit omnia. At illi statuentes hujusmodi navigia quae 
usui praedonum accommoda forent, speculati commeantium transitus, universa 
prope Phoenicis atque Aegypti commercia populabantur; adeo ut crebrae praedationis 
terroribus, omne illud mare clauderent, atque indubii periculi metu navigandi 
usus interciperetur. Quo comperto pedestris militiae manum et equitum plerosque 
pergere jubet, et nocte Joppen ingredi. Quod facile factu fuit, cum custodia 
nulla civitati praetenderetur: quoniam eversa urbis fama, nullas excitatura 
Romani curas ducis aestimabatur. Praesentes tamen erant: sed non ausi resistere 
atque ingressum negare Romanis advenientibus, navigiis ascensis, ultra 
jactum progressi sagittae, in mari pernoctaverunt. Res postulare videtur,
-----------------------------------------------------------
situm littoris ejus quo praetexitur Joppe, breviter exponere; ut quemadmodum 
sine ullo praelio praedictae urbi secunda clades fuerit, liquido manifestetur. 
In portu est natura civitas, cujus ab ora maris littus asperum directumque, 
sed cornibus utrimque leviter inflexum: in quibus profundae rupes saxaque 
ingentia, quae mari prominent, et cum de imo maris surgant, in mare excurrunt 
tamen: unde etiam Andromedam illic fuisse cum ceto objectaretur, formae 
locorum atque ipsae rerum species prodere videntur, non mediocrem vetustis 
fabulis fidem accommodantes. Caedentibus itaque littus adversis Boreae 
flatibus, immane quantum unde attolluntur: quae scopulis illisae fragorem 
ingentem excitant, atque in fluctus relapsae inquietum illum maris sinum 
reddunt, ut plus
-----------------------------------------------------------
periculi in portu quam in deserto sit. In eo igitur fluctuantibus scaphis, 
quas ex Joppe urbe productas supra diximus, ad matutinum flatus vehemens 
ingruit, quem Melamborium per ea locorum navigantes vocant, statimque inter 
se undis impellentibus scaphas miscuit atque involvit. Alias ruptis anchoralibus 
egit in petram: aliis cum in adversum mare violenter subrigerentur, saxosi 
littoris periculum, vel a Romanis qui se circumfuderant littori, nautis 
fugientibus, clades occurrit, undaque praecelsa more supereminens oppressos 
demersit. Nec confugiendi ullus erat locus, nec manendi spes, cum ventus 
de mari expelleret, Romani urbe excluderent. Gravis erat navigiorum sonus, 
cum inter se colliderentur: intolerabilis hominum gemitus, cum frangerentur.
-----------------------------------------------------------
Qui ubi vacillantibus alveis videbant mare irrumpere, alii se praecipitabant 
natandi peritia: alii dum in appropinquantes exsiliunt scaphas, in mare 
lapsi, concursu alveorum proterebantur. Plerique cum ipsis in profundo 
sidebant myoparonibus, quos enatandi fiducia destituerat, minore tamen 
cruciatu, quibus ars deerat, vel spes ulla tentamentorum mors transfigebat. 
Caeterum natare adorsos, convulsa navium fragmenta crebris quatiebant ictibus, 
lateribusque illisa miseros artus foede mulctabant, aut scopulis impulsos 
inter ipsa amplectendi littoris vota, mors
-----------------------------------------------------------
sequebatur, qualecumque tamen habentes solatium in terris periisse. Miseranda 
itaque facies erat, cum excusso infelicium cerebro cautes aspergerentur, 
sanguine maderent littora. Cerneres infectum cruoribus mare, repleta omnia 
cadaveribus. Et si qui forte evaserant, appropinquantes littori interficiebantur: 
aestimantibus Romanis quod non ex locorum asperitate usuque ventorum in 
illis locis desaeviret procella, sed divina indignatione praeter solitum 
conspirantibus ventis mare involveretur, ne Judaei evaderent: et ideo metuentibus 
eis parcere, quibus Deus non pepercisset. Fuere qui se ferro interficerent, 
tolerabilius rati ferro, quam naufragio perire: alii qui contis protrudere 
volentes, navigia perforarent: nonnulli, qui lapsos in mare, si forte orarent 
ut a navigantibus
-----------------------------------------------------------
elevarentur, remis repellerent aut telo ferirent. Quod ideo non praetermisi, 
quo clareat ab ipsis sibi Judaeorum populis, quam ab hoste periculum majus 
fuisse, qui seipsos interimebant: quasi exigua essent ad eorum exitum, 
infesta simul omnia, coelum, hostis, mare, rupes. Quatuor itaque millia 
quingentaque defunctorum numerata corpora quae despuerat mare; sine bello 
capta urbs, et excisa a fundamentis. Sic in brevi tempore, secundo Joppen 
Romana manus diruit. Quod jure Vespasianus praecipiendum putavit, ne iterum 
illic piratica conderentur habitacula. Unde et equitatum eo loci, illinc 
cum peditibus paucioribus licet proficiscens, reliquit, ut pedites in loco 
manerent, ne quid auderet praedonum manus assueta latrociniis: equites 
autem percursarent
-----------------------------------------------------------
finitima regionis vicosque et oppida, quo penitus omnia (ne conspirarent 
in aliquos ausus) diruerentur.



          CAPUT XXI.
Dum haec in Joppe geruntur, quamvis procul Hierosolymitani degerent, nec 
sic quidem a consortio cladis feriabantur. Auditis enim, quae gesta a Romanis 
fuerant in Judaea; et maxime, quia Josephum interfectum compererant, primo, 
quia de locis ad eos index nullus advenerat, non credebant: deinde ducem 
tantum non temere in manus hostium incidisse arbitrabantur. Et revera nullus 
nuntius tantae cladis superfuerat, et hoc ipsum supremi excidii fama, quia 
nullus index supererat, astruebat periisse omnia, nihilque resedisse vel 
ad indicium rerum
-----------------------------------------------------------
gestarum. Manebat opinio quovis major relatu, quod ipsa incertos dum tenent 
silentia, credebantur omnia quae timebantur; tantumque aberat, quo verius 
aliquid nuntiaretur, ut etiam quae gesta non fuerant, adjicerentur. Nam 
Josephum quoque interfectum fama asseverabat, idque dolori maximo fuit 
universis. Sed ubi eum apud Romanos degere compertum, tanto odio prosequebantur, 
ut cujus primo mortem dolebant, ejusdem vitam vel ignaviae vel proditionis 
indicem detestarentur. Hinc major in Romanos commotio, ut se de Josepho 
ulciscerentur. Et quo magis
-----------------------------------------------------------
eorum res inclinabatur, eo amplius in bellum accendebantur. Ubi finis esse 
debuerat, inde exordium malorum capessebatur. Nam sapientibus adversi exitus 
rerum, ad cavendum magis documento sunt, ne rursus eadem accidant quae 
jam male cesserunt: imprudentibus autem incentivum miseriarum. Debuerat 
ergo Hierosolymitanis causa sobrietatis esse sociorum periculum: sed quia 
noluerunt intelligere ut bene agerent, in exitium vertit.



          CAPUT XXII.
Vespasianus tamen, ut et ipsa mora in melius consuleret sibi, et a labore 
exercitus paulisper requiesceret, roganti cessit Agrippae, ut in urbe regni 
ejus Caesaraea Philippi viginti fere interponeret dies, simul ut aegra 
partium ejus a commotionis et discordiae
-----------------------------------------------------------
furore resipiscerent, qui se interventu regis suscipi posse, si converterentur, 
agnoscere deberent, cum tam sedula officiorum foedera inter regem et Romanos 
intervenirent. Denique Tiberias proxima Caesareae remedium non abnuit, 
sanitatem invenit. Nam et ipsa gravi morbo dissidentis inter se plebis 
exaestuabat. Unde Vespasianus tres ordines validiores acciri, et Scythopolim 
petere, directo in negotium filio decernit. Ea erat decem urbium maxima, 
vicina Tiberiadis. Inde appropinquare muris Valerianum cum quinquaginta 
equitibus jubet, qui pacifica suaderet, et ad fidem societatis clausos 
vocaret, ut congregati exercitus terror, aversos percelleret, nuntius pacis 
volentes invitaret. Valerianus prope muros equo desiliit: eadem fecere 
etiam ii, qui simul
-----------------------------------------------------------
propius accesserant. Quos pro numero spernendos arbitrati, Jesus praedatoriae 
manus princeps, cum suis qui pariter incessere ausi, repentina eruptione 
deturbant loco, caedentesque simul quos deduxerant equos involavere: dementes 
qui non adverterent, consultius Valerianum cessisse insolentiae, quam spolia 
de his qui pacem offerebant, usurpavisse. Denique seniores offensi facinoris 
acerbitate, urbem relinquentes, ad Vespasianum precatum venere, ne paucorum 
insolentia universae plebi ascriberetur. Vespasianus illico ad urbem Trajanum 
direxit, ut exploraret, si populus insidiatorum temeritatem adversaretur. 
At ille convenientia populi studia, seniorum precibus annuntians, fidem 
legationi accumulavit. Ita petentibus venia data: maxime quia sollicitum 
regem pro
-----------------------------------------------------------
totius urbis statu Vespasianus intuebatur. Cujus fide interposita, nihil 
tale ausuros postea, delicti gratiam volens cessit.



          CAPUT XXIII.
Inde Taricheas sollicito atque instructo agmine petit, eo quod plurimum 
ad ipsam urbem propter munitionem loci confluxerat multitudinis: et quia 
muro eam vallaverat Josephus, nisi qua pedestribus invia Generasi lacus 
fluctibus alluebatur, ideo navigiis congregatis, anceps bellum fremebat. 
Si terrenum inclinaret adversum se praelium, ad naves confugerent;
-----------------------------------------------------------
si navali certamine cederent, urbem reviserent, murisque sese ambientibus 
defensarent. Consimilia utrobique praesidia, vel in urbe Tiberiade, vel 
Taricheis. Sed Taricheis perniciora ingenia: muris validior Tiberiadis. 
Sed et Taricheorum furor promptior, ut si necesse esset, miscerent omnia: 
navalia terrenis certamina, terrena classicis. Denique circumvallati, adversa 
acie, cum majora auderent viribus, nec adversus dispositionis Romanae moderamina, 
veterani quoque exercitus virtutem quidquam temeritas promoveret; priusquam 
aliquid exitii subirent, versi in fugam, ad naves convolavere. Quibus confertis, 
tamquam densata acie praeliabatur, ac si in terris manu res gereretur. 
In campo etiam multitudo innumerabilis hostem praestolabatur. Eo cognito
-----------------------------------------------------------
filium cum delectis equitibus Vespasianus direxit. Qui ubi se ingentibus 
circumfusum copiis vidit, ad patrem quidem retulit majorem esse hostium 
multitudinem, quam opinio comprehenderat: sed convocatis quos secum deduxerat, 
bellandi incentivum hujusmodi alloquio infudit.



          CAPUT XXIV.
Viri, inquit, Romani, meminisse enim vestri vos nominis et generis praeliaturos 
decet, quorum manus nemo effugit qui in orbe Romano est. Unde enim hoc 
nomen universis terris nisi vincendo dedistis? Meminisse etiam loci oportet, 
in quo nunc sitis, et adversum quos Romanum bellum geratis. In extrema 
enim parte orbis terrarum consistimus. Tanta ergo terrarum spatia transeuntes, 
nihil alienum vidistis.
-----------------------------------------------------------
Quid enim vobis alienum, quorum in possessione orbis terrarum est? Quidquid 
ubique est, jus vestrum est: quidquid incolatus universorum tenet, possessio 
vestra est. Currebat is bene, qui statuit vestros orbe toto currentes triumphos, 
quos non Hasdrubal Poenus, non Pyrrhus Aeacides, non Brennus Capitolinis 
vestibulis incumbens, non Persarum catervae, non Aegyptiae phalanges statuere 
potuerunt. Hos statuit rebellis Judaea, ineruditam praeferens bellandi 
temeritatem, rixae quam pugnae aptior. Neque enim est quod vereor, sed 
plenum verecundiae arbitror, quod vos vincendo defatigamini. Illi autem 
quoties vincuntur, audaciam sumpsere: lassati vos, rebus secundis, cum 
illi adversis duriores sint. Attollite igitur animos, Romani viri, et adversus 
catervas hostium,
-----------------------------------------------------------
freti patria virtute, exsurgite. Neque vos numerus moveat plebis Judaeae, 
cum illos tot vestrae virtu is insignia non deterreant, quae longe numero 
validiora sunt. Neque enim ulla in Hebraeis vel rei militaris scientia, 
vel praeliandi peritia, vel moderandi gratia, nullus disciplinae usus, 
nulla tolerandi patientia. Solum in praelium deferunt mortis contemptum: 
sed nemo umquam moriendo vicit hostem, sed perimendo. Illi nesciunt arma 
nisi in bello, nos in pace armis exercemur, ut in bello casus belli dubios 
non sentiamus. Insuetis enim eventus dubii: veteranis
-----------------------------------------------------------
solemnis triumphus. Quid enim aliud agimus quotidie, nisi ut nobis vana 
numquam praelia sint? Unusquisque domi quasi in praelio exercetur, ut in 
praelio meditatio quaedam certaminis sit. Denique non erraverit quisquam 
asserens, quod meditationes nostrae, bella sine sanguine sint, bella nostra 
meditationes sint. Progredimur in bellum muniti, undique tegitur galea 
caput, lorica pectus, totumque clypeo corpus: ubi feriat hostis Romanum 
militem, reperire non potest, quem ferro septum circumspicit. Aliis talia 
arma oneri sunt, nobis integumento, quia usu levantur. Adversum inermes 
igitur ac nudos praelium nobis est. An vero metuimus, ne numero circumveniamur? 
Primum liber in praeliis equitatus est, cedendo atque insequendo bellum 
proludit. Et
-----------------------------------------------------------
quamvis maximas acies circumcursat, et quibus libitum fuerit spatiis excedit. 
Deinde in ipso pedestri certamine, non tam numerus plurium conficit pugnam, 
quam virtus paucorum. Multitudo disciplinae insolens, ipsa sibi est impedimento 
in prosperis ad victoriam, in adversis ad fugam. Virtus vero patiens et 
secundis valescit, nec usque ad finem labitur in adversis. Ac cedit illud, 
quod assuetudo victoriarum, incentivum nobis sit praeliandi. Nam etsi illi 
pro patria, pro liberis dimicant; non ideo promptiores eos esse quam nos 
oportet. Neque enim minus est, immo haud scio an etiam amplius nobis quam 
pro nostris decernere. Pro nobis praeliamur, et cum praeliamur pro gloria, 
ne minores simus eo quod sumus. Quis ergo dubitet, plus esse pro gloria 
decernere, quam pro salute? Nobis autem bellum hoc pro existimationis est 
periculo,
-----------------------------------------------------------
ne jus partum intercidat. Periclitamur etiam, victores gentium et principes 
orbis terrarum, Judaeis pares videri, quos ex aequo nobis in adversarium 
constituimus, si non aliter nisi pari numero congrediamur. Majores nostri 
magnas hostium copias parva manu frequenter fuderunt. Et quid nobis conferunt 
quotidiana exercitia? quid diuturnus labor, si pares ad praelium venimus? 
Nuntiavimus quidem de numero patri, quia non licebat aliud: sed advertat, 
nos non de periculo metuisse, sed reverentiam belli arbitro reservavisse. 
Licet praelibare bellum, tenere hostem, rapere victoriam, dum adjumenta 
veniunt: ne non tam superatos adversarios communi robore, quam protectos 
nos virtute sua jactent, qui venerint. Quo igitur ore in conspectum patris 
veniemus, si bellum incipere
-----------------------------------------------------------
timuerimus? Quo pudore degener filius subibo oculos tanti viri, qui nesciat 
militem suum nisi victorem videre? Quomodo ejus me militem probabo et filium, 
cum ille semper triumphator, ego etiam meo, quod gravius est, victus judicio, 
qui hosti Judaeo ce serim? quid vobis fiet condemnato duce, quem vobis 
pater securus commiserit? Sed malo de virtute ducis vos, quam de ignavia 
causas dicere. Proruamus igitur in adversarios, properemus, proteramus
-----------------------------------------------------------
hostem. Primus in periculum excurram, vos sequimini, ut depositum patris 
custodiatis, et commissum patris reservetis. Ego autem non periculi socios 
exigo, sed consortes victoriae. Vos tamen cavete, ne oblatam vobis palmam 
triumphi, aliis reservasse videamini, vobis eripuisse. Certe si secus cesserit, 
malo me filium pater in vulneribus meis recognoscat, si in militibus suis 
non recognoverit. Ponamus tamen offendi patrem praelii aggressione. Quid 
igitur tolerabilius, praeripuisse victoriam, an deseruisse? In praeripiendo 
properatio fortitudinis est, in deserendo culpa ignaviae. Condemnet certe 
victores pater, reatum hujusmodi non reformido: malo reus esse triumphante 
republica, quam laesa innoxius. Utinam Manlii Torquati filium, vel in solo
-----------------------------------------------------------
mihi liceat imitari periculo; quem securi pater jussit feriri, quod contra 
imperium patris exercitum in hostem produxerat. Stabat hostibus caesis 
adolescens, amictus adoreis triumphalibus, sub carnifice mortis securus, 
quoniam beatissimum putabat in victoria mori. Quid enim illustrius, quam 
vitam triumpho claudere, nec ad incerta rerum servari post certam victoriam? 
O expetendum prudentibus crimen victoriae! Utinam et nobis hoc objiciatur, 
quod vicerimus. Certe illo exemplo solus ego periclitabor, vos triumphabitis. 
Et tamen non prohibuit nos pater pugnare, sed jussit, quos ad pugnam direxit. 
Unde magis indignaturum arbitror, cessisse nos Judaeis, cum possemus vincere, 
quam pugnavisse.



          CAPUT XXV.

-----------------------------------------------------------
Haec dicens, primus equum in hostem egit, et clamore magno secuti caeteri: 
toto campo extendebantur, quo etiam plures aestimabantur. Trajanus quoque 
cum trecentis equitibus missus a Vespasiano, jam progrediente Tito supervenit. 
Nec diutius resistere potuerunt Judaei, cum virorum contis et fremitu equorum 
perturbarentur. Conversi itaque in diversa alii, plerique urbem petebant. 
Emicat Titus, et alios a tergo fugientes opprimit, alios caedit, palantes 
universos praeverso itinere a muris repellit, et obvius recurrentibus fugam 
intercludit. Rursus tamen tum alii sternuntur, elapsi alii quibus urbs 
refugio erat: sed illis quoque acrius praelium. Nam qui de locis finitimis 
affluxerant, a principio pacem praeferebant, sed populus superveniens invictis
-----------------------------------------------------------
bellandi studia extorserat. Inde intra urbem dissensio et tumultus gravis: 
quo strepitu excitus, se convertit ad milites Titus: Hoc, inquit, est tempus, 
sanctissimi commilitones, quod expetebam. Inter se hostes intra urbem tumultum 
serunt, foris caeduntur, intus digladiantur. Festinemus itaque, dum adhuc 
dissident, ne forte periculi metu in gratiam redeant. Itaque ascendit equum 
quo desilierat, muris proximus; et conversus ad lacum, per fluctus aquarum 
urbem petebat; primusque in urbem
-----------------------------------------------------------
irruit, et postea caeteri. Statimque omnes qui interius erant, dispersi 
in fugam, alii prosternebantur, alii ascendentes navigia, in lacum demergebantur, 
caesi intus multi mortales. Sane qui de agris erant, offerebant sese Romanis 
alienos culpae asserentes, quibus pio moderamine Titus parcendum putabat, 
solos urgens rebellionis auctores. Misit itaque ad patrem equitem, qui 
nuntiaret eventum victoriae. Quo delectatus Vespasianus, et maxime filii 
triumpho, qui maximam portionem totius belli confecerat quod adversus Judaeam 
gerebatur, eo contendit, et jussit observari urbem diligentius, ne quis 
elaberetur, eo quod universi poenae deberentur. Alio tamen die propter 
eos qui in scaphas sese contulerant, rates fieri jussit: quae sine mora 
factae; quoniam et
-----------------------------------------------------------
silvae finitimae, et operarii plerique accelerandi muneris facultatem dedere.



          CAPUT XXVI.
Namque lacus ipsius, velut quodam maris ambitu sinus amplissimus, in longitudinem 
centum quadraginta extenditur stadia, latitudine quadraginta diffunditur, 
crispantibus aquis auram de seipso sibi excitans. Unde et Genesar dicitur 
Graeco vocabulo, quasi generans sibi auram: aqua dulcis, et ad potandum 
habilis: siquidem nec palustris uliginis crassum aliquid aut turbidum recipit, 
quia arenoso undique littore circumvenitur, et temperatior est fluviali 
aut fontis rigore. Frigidior tamen placidae paludis aequore, eo ipso quod 
non in stagni morem sternitur aqua, sed per diffusiora spatia lacus frequentius
-----------------------------------------------------------
auris spirantibus agitatur: unde et purior haustus ejus, ac mollior est 
ad usum bibendi; et si quis naturali gratiae studium adjungere velit, ut 
aestivis suspensam, ad auras noctibus more incolarum potui patet, haudquaquam 
a nivis ritu distare arbitretur. Genera quoque piscium gustu et specie, 
quam in alio praestantiora. Res exigere videtur, ut Jordanis ortum quem 
alibi promisimus, aperiamus: nam superioris aevi dubio, utrum de lacu Genesar, 
flumen cui nomen Jordanis, exoriretur, Philippus tetrarches Trachonitidis 
regionis falsam opinionem redarguit, erroremque absolvit, mittens paleas 
in Phialam, quas in Pannio fluvius ebullivit. Unde liquet non exordium 
esse Jordanis in Pannio, sed fluentum. Non enim ibi fons ejus est, ut ab 
eo,
-----------------------------------------------------------
usu caeterorum fluminum coeperit: sed de Phiala in Tracho eodem subterraneis 
derivatus meatibus, ibi iterum quasi fons scaturit, atque emergens proditur. 
Est autem Phiala in Trachonitide terra, centum viginti interjacentibus 
stadiis, usque ad urbem Caesaream. Phialae autem nomen spes dedit, quasi 
rotae qualitatem exprimens, quod ita jugiter plena est aquarum, ut neque 
superfluant, nec rursus aliqua derivari minutione intelligantur. Inferius 
itaque mensura quadam labitur aqua, et ubi Pannium est, rursus ebullit, 
ut paleis resurgentibus manifestatum est. Ita ibi Jordanis resurrexisse 
proditus est,
-----------------------------------------------------------
ubi nasci a superioribus temporis viris aestimabatur. Nec tamen a principio 
eadem Pannii, nisi sola naturalis gratia: sed regalis Agrippae munificentia 
ornatus loco uberior splendidiorque aditus, quo spelaeum decore admirabili, 
per quod sese attollit Jordanis, exstructum venustatumque accepimus. Unde 
non latenti jam neque abdito per cavos terrae meatus, sed visibili per 
terras atque aperto flumine incipiens, superfundere se Semechonitidem lacum, 
paludesque ejus intersecat. Inde quoque cursus suos dirigens, centum viginti 
stadia sine ulla interfusione progreditur usque ad urbem, cui Julias nomen: 
postea lacum istum qui Genesar dicitur, medio transit fluento: quibus ex 
locis plurima circumvagatus deserta, Asphaltite suscipitur lacu, atque 
in eum conditur.
-----------------------------------------------------------
Itaque duos lacus victor egressus, in tertio haeret. Praetendit autem regio 
Genesar, ejusdem nominis lacum, de quo et ipsa vocabulum assumpsit, mirabili 
naturae gratia et specie pulchritudinis. Nam et spontaneos fructus soli 
ubertas ministrat, et nemorum ferax in universa genera sponte se subrigit: 
arborum pomiferarum et culturae solertia imitata naturam, in quos voluit 
usus, opimae fecunditatis deflexit gratiam; ut nihil sit illic quod natura 
negaverit, nihil quod cultura praeterierit: ita aptus omnibus, nec ullis 
umquam alienus fructibus. Cujus tanta temperies, ut omnium nascentium conveniat 
diversitati. Illic et quae frigore aluntur, sese multipliciter effundunt, 
et quae aestu foventur. Illic aestiva hibernis mixta simul aspicias, arctoas 
nuces, et dactylos
-----------------------------------------------------------
nisi locis ferventioribus generari nescios. Quid ficus aut auleas loquar, 
quas coeli mollior alit tractus? nec tamen aequantur illis superioribus: 
illi enim principales Palaestinae, et quidem domestici fructus, eoque uberiores: 
hi suppares, et licet longo intervallo, sed tamen proximis, dicas naturae 
et temporum jucundam contentionem. Illa quasi mater fecunda omnia creat: 
horum temperies quasi bona nutrix, molli fetu universa educat. Itaque non 
solum affatim generantur pomorum diversitates, sed etiam conservantur; 
ut aliqua genera maxima parte anni non deficiant: reliqua omnia tota anni 
aetate usque ad finem supersint. Nam et uvae et ficus quae sunt in insitivis, 
regalis cujusdam gratiae, decem mensibus sine ullo defectu redundant, et 
reliqui fructus
-----------------------------------------------------------
ramorum, quos vel violentia rura sponte propria praecaverint, vel ingeneraverint 
industria humana, ministerium suum, nisi novis succedentibus, usu quodam 
administrantium deserere non norunt. Ad hanc naturae fertilitatem et aeris 
temperiem, accedit et fontis gratia, qui memoratam regionem genitali quadam 
irrigat infusione, Capernaum nomen ei, quam Nili fluminis venam, haud superfluo 
quidam aestimaverunt: non solum quia irriguis arva opima, verum etiam quia 
hujusmodi creat piscem, ut coracinum putes, qui in Alexandrino lacu ex 
Nili infusione reperitur. Locus quoque de nomine lacus dictus.
-----------------------------------------------------------
Praetenditur in longitudine triginta stadiis, in latitudine viginti. Quoniam 
de natura loci diximus, ad consummationem praelii regrediamur. Praeparatis 
itaque ratibus, secundum praeceptum suum, manum militarem imposuit Vespasianus, 
qui insectaretur eos qui navigiorum effugio pestem evaserant. Quid igitur 
facerent, non reperiebant. Nullus in terris salutis locus; circumfusa hoste 
omnia: nulla in aquis fugiendi potestas: ut pote lacu clauso, et undique 
Romanis circumdato. Nulla etiam in exiguis myoparonibus resistendi fiducia. 
Quid enim pauci adversus plurimos facerent, ratibus appropinquantibus? 
Tardior quidem harum appulsus, et efficacior excursus navigiorum, sed sine 
ullo sui vulnere soli clypeorum, repercussis spiculis, crepitus audiebantur. 
Appropinquare
-----------------------------------------------------------
non audebant Judaei; nec impune quisquam scapha propius accesserat, cum 
de proximo facile vel telorum figeretur ictibus, vel ratibus demergeretur. 
Et si quis enatare vel emergere tentavisset, sagittae jaculo insertus miserabilem 
in fluctibus vitam deponebat. Nec diutius resistere potuerunt, cum diverso 
genere minuerentur. Namque paulatim concurrentibus plurimis ratibus, ad 
littora cogebant Romani maximum numerum navigiorum. Illi vero coarctati 
aut in terram resiliebant, ibique a Romanis interficiebantur, aut caedebantur 
ab iis qui de ratibus urgebant, aut concursu ratium proterebantur, aut 
ipsi se in lacum dejiciebant, cum in scaphas eorum hostis insiliret. Cerneres 
mixtas sanguine aquas, plenum cadaveribus lacum. Nulli
-----------------------------------------------------------
enim parcebatur, quicumque occurrerat. Gravis
-----------------------------------------------------------
odor, teterrimus fetor locorum. Sex millia Judaeorum (cum superioribus 
tamen) et septingenti eo interempti praelio. Victor Vespasianus Taricheas 
revertitur: illic regionis populum ab urbano discernere parabat; ut qui 
non fuerant auctores seditionis reservarentur. Sed plurimorum consilio, 
qui tantam superesse multitudinem, quae posset recidiva praelia resuscitare, 
paci adversam, et inutilem locis arbitrarentur (ubi enim consisterent, 
patria excussi? quibus se alimoniis sustentarent, exsortes omnium, nisi 
rapto viverent?) sententiam flexit, et sperata venia mortis praecepit, 
ut egrederentur ea porta quae esset e regione Tiberiadis, atque ad eam 
urbem contenderent. Facile crediderunt, quod exoptabant. Coeperunt egredi, 
sed praeoccupato itinere,
-----------------------------------------------------------
commeantia Judaeorum omnia clausere agmina, atque in urbis stadium introduxere. 
Ingressus itaque Vespasianus, spectata aetate vel robore omnium, quos sibi 
statui praeceperat, elegit sex millia juvenum validiorum, quos Neroni in 
Isthmon direxit, senes autem et invalidos mille ducentos jussit necari 
reliquorum triginta millia, quadringentos vendidit; universos autem quicumque 
de partibus regni Agrippae reperti sunt, regi donavit, quos aeque rex accepto 
pretio, in servitutis obsequia transmisit. Praeterea populus alius Trachonitidis 
regionis et Gaulanitidis, Joppeni et Gadaritae, tamquam belii excitatores 
et perturbatores concordiae, deserentes propria, incursantes aliena, qui 
sumptis armis pacem violassent, justas et debitas pro flagitiorum meritis
-----------------------------------------------------------
poenas dedere.

      


        LIBER QUARTUS.

          CAPUT PRIMUM.

-----------------------------------------------------------

Exstinctis Taricheis maxima ex parte, Romani Galilaeis urbibus et finibus 
potiebantur, nisi quod Gaulanitidis regionis urbs Gamala contumacis populi 
alebat spiritus, locis nixa asperioribus: namque ea in monte est sita, 
dextra laevaque praeruptis circumcisa rupibus, ad summum arctatur, a fronte 
abscinditur profundo hiatu, in posteriora aliquantum diffunditur.
-----------------------------------------------------------
Ab ea quoque parte angustoque difficilique accessu, ut caudae simile iter 
judices, ad urbem meantibus: a summo vertice collum in immensum extendens, 
ut arcem tamquam caput praeferat, atque in sublimem erigat altitudinem: 
exilis a principio, et tamquam sinuato clivosis anfractibus solo, atque 
in profundum demerso: dein quasi montem quemdam cervicis medio attollens; 
caetera praerupta atque invia. Unde plerique a superioribus Camalam vocitatam 
putant, quod formam cameli praeferat, sed corrupto incolarum usu Gamalae 
nomen urbi inhaesisse. Jam si contexta aedificia spectes, suspen
-----------------------------------------------------------
sam urbem arbitrere, et maxime septentrionalem ejus partem pendere existimes, 
reflexa paulisper meridiana. Addiderat quoque huic urbi munitiones Josephus, 
quibus freti, et confluentis eo multitudinis numero, regis Agrippae per 
septem menses obsidionem luserant. Nam et ipsa et Sotanis et Seleucia regni 
ejus portiones erant. Seleucia juxta amoenissimum
-----------------------------------------------------------
illud et celebre per Syriam Daphnes nemus, cyparissis arboribus intextum, 
scatens fontibus, quibus praetermeanti fluvio loci quem minorem Jordanem 
vocant, nutrimenta quaedam lacteis uberibus infundit. Et tamen civitas, 
et Sotanis superior, Gaulanitidis portio inferior Gamalis. Unde et studiis 
dissonantibus illae societatem Romanam elegerant. Hac rebellabat adeo pertinaciter, 
ut cum rex propior muris eos alloqui vellet, fundae jaculo sauciaretur. 
Cujus injuria Romani accensi, vehementius incumbere obsidioni coeperunt: 
conflictumque promptissime a parte utraque, quoniam a Judaeis quoque, qui 
regem proprium violavissent utilia suadentem, sine
-----------------------------------------------------------
ulla venia se futuros, existimantibus, si vincerent, totis viribus decernebatur. 
Agrippa itaque saxo dextrum percussus cubitum, bello excessit, Romani urbem 
irrupere. Cessit enim hostis missilibus, murus arietibus. Nam et illi qui 
machinas impediebant, nequaquam diutius resistere potuerunt: et murus trino 
ariete convulsus, pervium obsidentibus in obsessos iter praebuit. Sed ea 
res festinationis impatientia non mediocrem victoribus cladem invexit. 
Namque ubi sese infudere domiciliis dum perscrutantur vel praeceptum ire 
spolia contendunt, cedentia domorum angusta ponderi, nutantibus fundamentis 
ruinam traxere: et proxima quaeque proximis illisa excidio erant. Multi 
Romanorum illis involuti casibus, in victoria pestem incidere. Plerique 
praejacentes se lapsis
-----------------------------------------------------------
aedibus occupabantur, alii lacero corpore, vix semineces servabantur. Plerosque 
pulvis necabat, caedebantur angustiis arctati, desuper quoque mulieres 
et invalidi senes, et qui de junioribus refugerant, saxa in subditos dejiciebant, 
vel quaecumque genera telorum occurrerant. Caligo infuderat omnia, prospectum 
eripuerat, mentem confuderat, ignorantia quoque exitum non reperiebat. 
Vix itaque subtrahentes se periculis urbis excessere. Vespasianus interea, 
dum urget hostem, in interiora urbis concesserat, mediusque inter agmina 
circumfusa hostium, bellum accendebat. Neque enim hosti terga dare tantum 
conveniebat virum, neque tutum putabat. In Syriam direxerat filium suum 
Titum: excitavit notae virtutis constantiam, et sese in arma colligens, 
consertis
-----------------------------------------------------------
clypeis, cum paucis quos praesentes habebat, imperterritus stetit, quasi 
in quos sese excuteret considerans: cujus impetum formidantes Judaei, minore 
vi insistere coeperunt, et metuentes sibi quisque, laxavere aciem. Ita 
Vespasianus hosti adversus, paulatim gradum retulit, praeliantibus sibi 
magis similis quam cedentibus. Illic cum decem primis excidit Brutius, 
multis ante bellis probatus, et apud Judaeos notae vir experientiae et 
validae fortitudinis. Centurio quoque cum decem aliis Syris rem egregiam 
fecit ac memorabilem. Nam in ipso tumultu cum Romanos urgeri cerneret, 
in abdita cujusdam domus sese contulit, atque ibi inter coenandum, cum 
Judaei colloquerentur quae Romanis machinati forent, nocte intempesta omnes 
eos interfecit, et cum militibus
-----------------------------------------------------------
Romano sese exercitui repraesentavit.



          CAPUT II.
Vespasianus autem ubi moestum exercitum animadvertit, plurimorum amissione, 
et maxime deserti ducis pudore, quod eum solum intra urbem hostium reliquissent, 
cum summa eos gratia consolabatur, dicens: Si mei sors periculi verecundiae 
vobis est, nec ego sic ad bellum processeram, ut declinarem pericula, sed 
superarem: sin vero, quia et de nostris plerique interfecti, nequaquam 
mirandum: quando enim victoria ulla sine sanguine est? Habent
-----------------------------------------------------------
praelia suos eventus. Etsi spectata virtus praeeminere soleat in bello, 
solet tamen aliquid licere casibus. Sed prudentis est in adversis lapsum 
corrigere, in prosperis moderationem tenere. Contra autem rudis cujusdam 
atque ineruditi ingenii, secundos semper successus praesumere, quasi non 
adversum viros certamen sit: infirmi autem, lapsu aliquo summae rei diffidere, 
cum exiguis momentis subito inclinentur omnia quae in bello geruntur. Itaque 
ille praestantissimus, qui inter adversa sobriis colluctatur casibus, et 
supplantat superiorem, seque reparare, et corrigere proprias quaerit prolapsiones. 
At vero incuriosior suis saepe motibus cadit, et dum irruit incautus, impetu 
suo fusus procumbit. Quod si hoc saepe accidit, ubi nuda virtus; quanto 
magis
-----------------------------------------------------------
in bello, ubi diversi generis conserta decernunt agmina, nec unum consilium, 
nec consors sententia est? Locus adversus, difficiles asperitates, iniqua 
in angusto decernendi conditio plurimis adversum paucos: cum et ipsa multitudo 
sibi oneri sit, et pauci in pluribus minus frustrentur. Sed haec ad momentum 
saepe obrepunt, quae non ex virtute veniunt, sed casu accidunt. Unde nihil 
est angere quod vos debeat, commilitones: quia non per infirmitatem aliquam 
manus vestrae, neque per fortitudinem Judaeorum versae res, sed difficultas 
locorum nobis ad victoriam impedimento fuit, illis ad differendum morae. 
Neque quidquam est, quod argui possit, nisi inconsultus impetus atque increditus. 
Etenim dum ad superiora urbis illos secuti fuistis, atque irruistis in
-----------------------------------------------------------
domos eorum, ipsi vos periculis implicavistis. Quorum successistis hospitia, 
suscepistis pericula. Tenebatis urbem, quis vos coegit introrsus pergere? 
Descendere ad vos hostis debuit, non vos intemperantes ad victoriam, immemores 
vitae ac salutis contendere. Reparate ergo animos, et de virtutibus vestris 
non solum ad consolationem, sed etiam, quod est amplius, vindictam praesumite: 
me certe habebitis praevium pugnae. Estote parati armis, animis: pericula 
vos fortiores fecerint, non timidiores: facile est injuriam solvere, si 
virtus se recognoscat.



          CAPUT III.
His dictis accendit militum fortitudinem, quibus reparantibus vallum, plerique 
per praerupta subtraxere
-----------------------------------------------------------
se obsidioni. Nam jam et alimoniae inopia incessebat, et infracta muri 
cessura machinis arbitrabantur. Unus deinde fons intra urbem, et ipse muris 
proximus erat, quae res eos in summo timore posuit, ut frequentissimi dilaberentur. 
Qui vero permanendum putarunt, pertinaciter praeliabantur. Interea Romani 
turrem altissimam suffodientes, vi maxima subruerunt. Quo casu concussa 
civitas, perturbati omnes totius urbis paventes ruinas. Unde et Chares 
aeger corpore, tanti terrore sonitus exanimatus, mortem implevit. Romani 
tamen, patefacta urbe,
-----------------------------------------------------------
ingressu abstinuere, donec Titus ingressus est, qui dolore paterni periculi 
excitus, cum paucis in urbem irruit, et maximam Judaeis cladem invexit. 
Tantum qui in superioribus erant, saxa volventes accessu prohibebant Romanos: 
spicula torquebant, sagittas jaculabantur. A Judaeis impulsa facile in 
pronum saxa devolvebantur, missilia perveniebant, descendebant sagittae 
non sine eorum periculo quos offenderant. Romanis adversum editiora montis 
jactus inefficax, conatus irritus, atque ipsis periculosus; cum subito 
orta venti procella, Judaeorum retorquebat sagittas, repellebat spicula. 
Quae vero Romanus exercitus jaculabatur, in hostem referebat: ita elementorum 
ipsorum repagulis et ventorum turbinibus oppressi, supremo excidio captae 
urbis universi,
-----------------------------------------------------------
quicumque illic reperti sunt, interiere. Quatuor tantum millia a Romanis 
interfecta: quinque millia praecipitio periisse accepimus: nulli aetati 
venia data.



          CAPUT IV.
Giscala adhuc sola de partibus Galilaeae in se hostem non converterat, 
quoniam incolarum ejus quietiora ingenia, ut pote plebs agrestis, contenta 
suis fructibus, nihil belli conferebant; sed multorum coalitu qui latrocinio 
vitam exercerent suam, etiam mitiorum studia pravis moribus corrumpebantur. 
Erat praeterea vir levis Joannes nomine indigena, populi lues, dolis nulli 
versutorum secundus, improbitate parem nesciens, cui numquam defuerat nocendi 
affectus, aliquamdiu tamen fuerat inopia exercendae iniquitatis impedimentum. 
Quid tamen definiam,
-----------------------------------------------------------
haud liquido scio, utrum eum indigentia texerit, an represserit: doli callidus, 
fallendi artifex, doctus mendaciis, fidem quaerere et crudelitatem compositis 
adsciscere, qui fallaciam virtutem putaret et elegantiae duceret, et charissimos 
circumvenire: promptus ad conspirandum, vehemens ad audendum, acer ad efficiendum, 
conturbator in otio, desertor in periculo, assuetus latrociniis, bello 
insolens, qui cum persequi nequiret, sereret tamen parandae causas dominationis. 
Huic igitur animus inquietus, prompta audacia, quam processus alebant opesque 
ad consociandam perditorum manum. Unde cum ejus factione, memoratae urbis 
populum excitari ad bellum Vespasianus comperisset, ne totum exercitum 
defatigaret, filium Titum cum mille equitibus direxit, quibus comitatus
-----------------------------------------------------------
ad urbem appropinquavit. Sed ubi muros populo vidit refertos, mirari se 
ait, quod eorum exemplum sequerentur ad rebellandum, quorum excidio resipiscere 
debuissent. Esto tamen, ut primo tentamenta habuerint aliquid praesumptionis, 
quid universorum exitia spei ferrent? Veniabilis certe fuerit in principio 
spes libertatis: inexorabilis tamen est in ultimis et desperatis rebus 
perseverantia. Nam qui non exemplo humanitatis, non sedulo verborum monitu 
flectuntur; adversum eos, non verba, sed arma necessaria sunt. Muris fiditis 
quasi adversum Romanarum virtutes illos protexerint. Quid aliud possunt 
clausi praeferre, circumsepti praetendere,
-----------------------------------------------------------
nisi quod in captivitate audaces sint? Nemini erat loquendi potestas: occupaverat 
enim omnem murorum ambitum praedatoria manus: cavebat Joannes, ne quis 
colloquio familiari Romanos invitaret. Itaque ipse praeripuit sermonis 
relationem, dicens: libenter se tractatum suscipere de rebus communibus, 
nec experiendi usum declinare, si forte ipsi utilia suadeat, aut his quae 
referuntur acquiescendum sit: sed prohiberi se lege patria, cum supersit 
hebdomadae sacrae dies, tractare de pacis conditionibus. Siquidem ut movere 
arma interdictum, ita etiam illicitum consulere de pace feriatis diebus. 
Etenim de negotio verbis saltem decernere, et illis sacrilegium qui cogerentur, 
nec illis inultum qui cogerent. Veniam se unius diei poscere, dilationem 
tam exiguam
-----------------------------------------------------------
nequaquam impedimento futuram. Neque enim circumfuso hoste, effugium clausis 
liberum: offerri sibi arbitrium pacis, tam aequali optione formidinem obesse: 
urgeri se interim non oportere ad pacis consulta, quibus religioni esset 
contra legem patriam non praevaricari: convenire autem tam liberali pacis 
oblationi, ut qui praeter spem sponte offerat pacem, ne quis periclitetur, 
evasuris etiam leges suas reservet. Haec sine dolo Titus allegata arbitratus, 
receptui cecinit, et revocavit a muris quos secum deduxerat. Ita Joannes 
fugiendi adeptus copiam, nocte intempesta cum plerisque abscessit: sequebantur 
etiam mulieres proficiscentem. Sed quo ulterius progrediebantur viri, eo 
plures mulieres vel parvuli relinquebantur, desertaeque a suis spectabant
-----------------------------------------------------------
pavidae viam feminae. Et cum jam viros proprios e conspectu amitterent, 
hostem adesse arbitrabantur, ad omnem trementes sonum. Si quis concurreret, 
misere convertebantur, sese peti, sibi catenas injici trepidantes, quasi 
jam praesentes essent qui timebantur. Titus ita juxta conventum jam sole 
infuso, ad urbem cum exercitu contendit: aperiuntur portae: egreditur populus 
cum exsultatione, et Romanos cum laetitia suscipit et alacritate: abesse 
gaudens pestilentem virum, fugisse per noctem, sibi liberam facultatem 
datam: orare se veniam, ne fraudi sibi esset ejus fuga, quem tenere sine 
suo exitio non possent. Ille dilatione vindictae consolatus, consummati 
negotii celeritate, ad comprehendendum Joannem e vestigio plurimos misit, 
si forte eum consequerentur.
-----------------------------------------------------------
Ipse urbem ingressus, minis magis quam supplicio affecisse contentus pacis 
perturbatores, remisit omnibus, ne quis vel odio, vel domesticis excitatus 
negotiis, innoxios in invidiam deduceret, et gravissimi criminis pulsaret 
atrocitate: cum multo tolerabilius sit id, quod incertum est, formidini 
participis conscientiae derelinquere, quam condemnare innoxium. Saepe enim 
reum corrigit metus: poena autem innocentis sine ullo remedio correctionis 
est. Joannes itaque non est repertus ab his quos direxerat Titus: sed reperti 
qui sequebantur eum, parvuli vel mulieres, ad duo millia fere interfecti, 
tria millia autem infirmae aetatis et sexus,
-----------------------------------------------------------
ubi satietas necandi facta, captivitati adjudicati sunt. Custodiam militarem 
civitati impertivit. Itaque Galilaea omnis in potestatem Romanam deducta. 
Nam et Thabirius mons, cujus altitudo triginta stadiorum, vertex autem 
ipse campestris viginti et tribus stadiis jacet, penuria aquae ab aliis 
desertus, ab aliis orata venia Romanis traditus: licet virtute quoque et 
industria Placidi cui id negotii a Vespasiano commissum fuerat, omnis convenarum 
turba, dum cedentem sequitur, et arte revocantem gradum perurgeret, campi 
medio circumfusa, refugium amiserit, pestem invenerit.



          CAPUT V.
Hactenus circumvagari licuerit, dum templi sancti a majoribus conditi, 
et sacrae legis contagia refugientes, circa alias urbes stylum occupamus:
-----------------------------------------------------------
sed tempus est jam, ut quae Hierosolymis gesta sunt, adoriamur, non ingenio 
freti, sed ne patriae legi veterique cultui, nostri doloris videamur negasse 
ministerium: fuerit in illis licet umbra, non veritas, sed tamen umbra 
designat veritatis vestigia. Habet enim picturae lineamenta umbra, fulgorem 
non habet, nec ad summam perfecta est manum, sed diligenter intuentibus 
futura exprimit: et ideo minus delectat figura, plus illicit gratia. Unde 
placuit rerum arbitro abolere vetera, nova condere; ut veritatem sequerentur, 
qui per angustias infidelitatis imagines non sequebantur.



          CAPUT VI.
Fugiens, ut supra diximus, de Galilaeae partibus Joannes ad Hierosolymitanam 
urbem se contulit;
-----------------------------------------------------------
et quasi quaedam pestis infecit animos plurium, qui ex diversis regionibus 
principes flagitiorum eo quasi in sentinam confluxerunt. Hoc enim illi 
urbi majoris causa excidii fuit, quia quod sceleribus suis deferebant perditi, 
ut eo convenirent plerique, ubi vel tutiores se fore crederent, vel insolentiores 
ad flagitia coacervanda, fidei deferre aestimabantur. Recipiebantur itaque 
passim, quasi pio templi amore defensum venirent. Haec prima labes malorum. 
Hinc oppressa est paucorum mansuetudo per plurimorum insolentiam: hinc 
itum in caedes, cum minus parceret alienus: hinc conspiratum, ut legis 
solemnia negligerentur, sacerdotia a bonis ad improbos derivarentur, quod 
hominibus non solum a pio cultu, sed ab ipsa legis cognitione peregrinis,
-----------------------------------------------------------
quod sanctum esset, ignorabatur. Vincti sunt primo regali genere viri qui 
resistebant, quo caeteri metu cederent: deinde necati; et ut flagitium 
velaretur, quos sine judicio peremerant, missis in carcerem sicariis, eosque 
afficto crimine proditionis interemptos, ementiebantur. Pertracti itaque 
universi metu, quod homines potentes atque innoxii Antipas, Lebias et Phoras 
tam facile oppressi forent, quod nec jam audebant resistere. Hinc eo processum, 
ut ignobiles atque indignos substituerent sacerdotum principes: ut quibus 
nulla emerendi honoris gratia suffragabatur, ii contra meritum suum adepti
-----------------------------------------------------------
sacerdotia, ad omne nefas conferentium arbitrio subjicerentur: sed cum 
obviarent sacerdotales viri, et maxime Ananus caeteris senior, ne per gratiam 
donaretur summi nominis praerogativa, sortito creari principem sacerdotem 
expetunt, in quo nihil gratiae, sed divino judicio committi sortis eventus 
aestimaretur. Et revera praetendebant veterem consuetudinem, qua substituendos 
in sacerdotii principatum mos erat ad sortem vocari: evidenter autem solutionem 
legis operabantur. Cum enim lex sacerdotalis successionis viros ad sortem 
legeret, illi ad speciem de sacerdotalibus tribubus unum, Enachum nomine, 
praesentem statuunt, et ad sortem agi praecipiunt. Tunc Phanis quidam sorte 
exiit, filius Samuelis, incanus vir, cui non modo per principes
-----------------------------------------------------------
sacerdotum ducta successio nulla suppeditaret, sed ne ulla quidem scientia 
muneris sacerdotalis, eo quod ruri vacaret: et ideo, quod esset princeps 
sacerdotum, incognitum habebat. Denique attracto ex agris, et reluctanti 
quasi in scena alia persona imponitur, induitur quoque sacrarum veteri 
more amictum vestium. Docetur in tempore, quid eum facere oporteret. Ita 
sortis eventu exposita est nequitia seditiosorum, ut ad imperitum agrestem 
tanti sacerdotii functio deduceretur. Sed illis ludibrio erat circumscriptio 
veteris solemnitatis, sacerdotibus dolori: qui irrideri legem a perditis 
flentes ingemiscebant. Ipsi tamen freti pietatis auctoritate et bonorum 
indignatione congregant sese, et super perturbatores irruunt. At illi cum 
et causae et numero
-----------------------------------------------------------
dissiderent, ad templum quasi in arcem confugientes, velut castrum quoddam 
sibi constituerunt, ad repellendam irruentis populi multitudinem. Ac primo 
ante fores templi atque in ipso vestibulo siti, adversum populum praeliabantur: 
si quis vulneratus fuerat, interiora templi petebat, illic sanguinem suum 
fundens interno limini, et cruenta pavimentis sauciosiora detergens ulcera 
fibraeque patentis vulneris, vestibus his, quas non liceret illis contingere, 
fovebantur. Bellum erat intra urbem, bellum inter cives, bellum ante templum: 
ne hoc quidem reveriti latrones, cum a populo instantius perurgerentur, 
intra ipsum templum sese receperunt, et clausere illico fores. Quo objectu 
revocatus est Ananus; ne videretur bellum templo inferre, et
-----------------------------------------------------------
sacratas religione majorum perrumpere fores templi, reflexit impetum plebis, 
et sex millia virorum in porticibus constituit, qui muniti armis praetenderent, 
sollicitam adhibentes custodiam. Paulatim tamen mollivit animum, ut paci 
consuleretur, eo studio maxime, ne templum sanguis civium contaminaret: 
suaderet quoque mittendam legationem, pacis sequestram, ut bellum intestinum 
deponeretur. Adsciscitur Joannes ad exsequendam legationem, suspectae fidei 
vir, et affectandae potentiae succensus cupiditate: sacramentum petitur: 
non abnuit ne damnum perjurii pateretur, si negasset. Simulabat
-----------------------------------------------------------
se plebi favere, ut circumscriberet. Quid plura? Pergit, de pace pauca 
praemittit, plura subtexit ad belli incentivum: dicens nomine pacis bellum 
involutum, latere insidias, Ananum Romanis urbem tradere, quo solemnitas 
veterum dissolveretur, legis abrogarentur praecepta, componens e diverso 
omnia; atque invidiam in principem sacerdotum referens eorum, quae ipse 
meditaretur. Callide etiam, quos sciebat illorum qui conclusi erant, esse 
praesules et factionis principes, incitabat, parere mortis formidine asserens, 
quod ipsis specialiter Ananus exitium composuisset: venisse se, ut fraudem 
manifestaret. Mature subsidia quaerenda, prius quam ab eis poena reposceretur. 
Quid plura? pacis medius bellum accendit. Eliguntur qui
-----------------------------------------------------------
Idumaeos ad praelium rogent: genus mobile, inquietum, insolens, promptum 
ad discordias, rerum immutationibus laetum, periculi improvidum, praeceps 
ad praelium. Itaque sine mora flexi veniunt, congregantur viginti millia 
virorum, ut pote nullis intenta terrarum cultibus, sed parata latrociniis. 
Nec latere potuit Ananum adventus Idumaeorum. Denique portam claudi jubet, 
ne cum tumultu ingrederentur: sed si fieri posset veritatem cognoscerent, 
bello renuntiarent.



          CAPUT VII.
Ascendentes itaque principes sacerdotum murum, Idumaeos de turri alloquebantur: 
maximo esse miraculo sibi, quod tam cito irretiti mendaciis, causas quas 
nondum cognoverant, armis prosequerentur:
-----------------------------------------------------------
cum oportuerit eos prius disceptatores esse negotiorum, quam bellorum praeliatores: 
et prae caeteris merita cognoscere, quam arma sumere: et arma adversum 
viros sui generis, sui cultus, suae solemnitatis nullis amplius irrogatum 
injuriae quam Idumaeis, qui ad societatem flagitiorum tam gravium concitarentur. 
Quid enim aliud ab his, nisi parricidium adversum cives, sacrilegium adversus 
templum deposceretur? non solere diversa inter se studia, diversosque mores 
convenire. Similitudo enim morum facit voluntatum societatem, et cognata 
studia sibi nectit. Nequissimos homines qui latrocinio sumptum exercerent 
suum, arrogassesibi ut Idumaeos sibi socios accerserent: tantum abhorrentes 
ab eorum proposito, a quibus rogarentur, ut illi patriae
-----------------------------------------------------------
suae bellum intulerint; vos vero obsecraverint, quasi alienam urbem defensum 
venire. Nihil vobis commune innoxiis cum praedonibus: nihil commune sobriis 
cum se inebriantibus: utinamque vini esset illa ebrietas, et non furoris. 
Qui ubi se flagitiis ingurgitarunt, dissipando proprias successiones, diripiunt 
aliena; et male parta nequius dissipant, deterius effundunt. Nullus rapiendi 
finis, quia nullus abliguriendi modus. Ubi se vino infuderint et impleverint 
ebrietate, publicorum eructant crapulam negotiorum, ut nostro rursus sanguine 
inebrientur, et sacrae illudant religioni, quae vobis semper venerationi
-----------------------------------------------------------
atque reverentiae adfuit. Fugite igitur coetus parricidales, et ausus sacrilegos 
destituite, deserite latronum conciliabula. Vocati estis ad consortium 
sceleris, venitis ad remedium patriae. Videmus ornatissimum populum, quem 
venire decuit publico rogatum consilio, ut urbi Judaeorum praestantissimae 
(quae totius gentis metropolis habeatur) adversum hostes auxilio foret. 
Sed etsi nos defuimus petitioni, dum pacem speravimus, et fatigare vos 
propere voluimus, qui excitatoribus belli pacem offerebamus: tamen vos 
quasi divino arbitrio veneritis, consulite in medium, et exhibete partis 
utriusque arbitros. Quaerite unde coeperunt exordia tumultus, qui cecinerint 
quietae urbi classicum, qui effuderint praestantissimorum civium sanguinem,
-----------------------------------------------------------
quibus auctoribus poena exacta de indemnatis sit: qui nobis ante Romanos 
exitio fuerint, adversum illos bellum parabamus, et hos jam hostes patiebamur: 
quorum igitur cum Romanis suspecta gratia? eorum qui Romanos vindicant, 
an eorum qui Romanos repellunt? Graviora haec certe nobis, quam Romanorum 
praelia: ab illis enim pro libertate morimur, ab istis quasi pro scelere 
jugulamur. Simulantur innoxii criminum proditionis, et post mortem calumnia 
componitur: cum cognitio poenam praevenire soleat, non poena cognitionem. 
Quid enim prodest defuncto absolvi, cum judicio jam nihil debeat? Suscepimus 
tamen etiam sortem hujusmodi, ut post necem de innocentia quaeratur: et 
libenter apud vos quoque causam agimus nostrae defunctorumque
-----------------------------------------------------------
integritatis, qui statis armati pro adversariis: ita nulla argumenta calumniantibus 
suppetunt, ut apud vos quoque graviorem causam habeant, qui tam cito credidistis: 
bonus enim judex circumseptum se esse mendaciis dolet, et eo est fallenti 
infestior, quam appetitior, quod temere se impulsum, ut falsis crederet, 
ulciscendum arbitratur. Igitur nobis integrum examen servate, et colligite 
veritatem, non ex contexione verborum, sed ex serie negotiorum. Primo omnium, 
cur Romanis proderemus patriam, quos potuimus et non lacessere, et forte 
oportuit fieri, ut non excitaremus universarum victores gentium: sed hoc 
non est jam praesentium partium deliberare. Superioris fuit temporis eligere, 
quid sequeremur: nunc oportet pro libertate occumbere:
-----------------------------------------------------------
praestat enim pro patria mori. Commodius fuit ante bellum pacem morti praeferre: 
sed quia bellum in cervicibus, multi jam fratribus capti, alii necati, 
aliis dolor ex mortuis, gemitus ex revinctis: eligenda magis libera mors, 
quam vita captivitatis. Suppetit tamen morituris, falsi criminis abolere 
infamiam proditionis. Apud vos, Idumaei, causam agimus: prodantur conscii, 
deducantur in medium nuntiorum interpretes. Si tenent, vindices prodant: 
si non tenent qui accusant, et vanis insimulant suspicionibus quas ipsi 
sibi composuerint, non debent arguere, quod non possunt probare. Sed
-----------------------------------------------------------
quia accusare non audent, dissipare per vulgus desiderant: et ideo ad bellum 
prosiliunt, ne in judicium vocentur. In bello enim contentus furor est, 
in pace veritatis examinatio. Adsumus: en primis suppliciis nos spontanei 
offerimus, si tamen aliquis accusator prodeat; aut si in populum invidia 
torquetur, quaerite diligentius quid consilii fuerit in coetu publico. 
Nonne ut bello instructa pararentur agmina, aut pro libertate unusquisque 
patriam juvaret? Adversus ipsos certe latrones quid deliberatum fuerat, 
nisi ut pax conveniret? Exasperaverat publicam indignationem dolor singulorum, 
innocentium sanguis, mulierum gemitus, paternorum statutorum praevaricatio: 
increpuit gemitus universorum, quia unusquisque sibi similia pertimescebat.
-----------------------------------------------------------
Ad indignissimos sacerdotia deferebantur, peti coeperunt vocibus; illi 
lapidibus plebem caedere, telis necare; exarsit publicus dolor: illi in 
templo latronum receptacula constituerunt. Itaque pacis locus reverendus 
etiam gentibus, et domicilium sanctitatis factum est praedonum conciliabulum; 
et quo ex omnibus terrarum partibus confluebatur ad cultum festae celebritatis, 
ibi nunc stabula quaedam ferarum sunt, humano cruore madentia: licet nobis 
haec quaerere, vel armatis sine lege belli. Tamen fuit plerumque inter 
arma judicium, et justitia deposuit belli instrumenta, compescuit turbas 
aequitatis sententia. Potestis haec arma ad defensionem urbis convertere, 
quae sumpsistis ad eversionem. Licet etiam introire sine armis, audire 
et percontari
-----------------------------------------------------------
omnia: si quod remissum adversus hostem reperitis, proditionem putate. 
Quod si neque vindices vos, neque arbitros exhibere vultis, quid miramini, 
si portae armatis non aperiuntur? Non istae adversum cognatos, sed adversus 
arma clausae sunt. Bellum deponite, et portae patebunt.



          CAPUT VIII.
Haec ubi sacerdotes locuti sunt, et maxime Jesus caeteris senior, post 
Ananum tamen qui secundo loco fungebatur, indignantibus Idumaeis, quod 
non continuo urbe recepti forent: Simon unus de ducibus Idumaeorum: Minime, 
inquit, mirum, si cives saeviunt, et clausos tenent qui nationi sociae 
portas clausere, et non patiuntur consortes et participes suos ingredi: 
nobis de muro loquuntur, et quasi
-----------------------------------------------------------
adversarios muris repellunt quos amicos habebant. Quis dubitet quod parent 
suscipere Romanos et forte coronare portas, quando illi ingredientur? quae 
major injuria? Patere nempe omnibus hominibus ista civitas solet causa 
cultus et observantiae: nobis solis intercluditur, quasi hostibus, soli 
abdicamur, soli repellimur. Simulant se nostrum petere judicium, quos ne 
limine quidem dignos urbis putarunt. Lateant quae adversum illos gesserunt: 
nostrae injuriae testes et judices sumus. Advertimus quid clausi
-----------------------------------------------------------
patiantur, quando nos arma jubemur deponere: et credibile esse potest, 
quod eorum exspectetur sententia, quorum suspecta est fides? Festinemus 
itaque eripere clausos, quibus templum carcer est factum, ne serventur 
usque ad adventum exercitus Romani, et captivi tradantur Vespasiano. Auferamus 
a templo obsidionem, custodes teterrimos removeamus, qui neminem vel ad 
purgandam alvum egredi sinunt. Si quis introferre cibum clausis desiderat, 
prohibetur: si quis exire, ad mortem rapitur: crimen factum est cultus 
religionis.



          CAPUT IX.
Haec audiens cessit Joannes, considerans adversa Dei voluntate frustra 
sese obniti: quandoquidem domi forisque hostilia streperent agmina, et 
gemina
-----------------------------------------------------------
ex parte civitas oppugnaretur. Fremebant Idumaei quod excluderentur. Machinabantur 
in templo siti, quomodo jungerentur Idumeis: hos angebat metus, ne Idumaei 
ante effectum abirent: illis extorquebat pudor propositum regrediendi. 
Et jam pene obrepserat diffidentia, cum subito nocte oritur procella intolerabilis, 
tempestas atra, fremunt venti, coelum inhorrescit, vis imbrium multa infunditur, 
terribiles coruscationes, tonitrua immania, terrarum mugitus, ut solvi 
mundus aestimaretur. Quis crederet plus nocuisse istud intra urbem positis, 
quam extra urbem degentibus? cum utique hi tectis muniti forent, illi objecti 
ad imbres: sed amplius terruit injuriae metus, quam ipsa injuria. Denique 
illi qui nulla habebant refugia tectorum, clypeis sese
-----------------------------------------------------------
tegebant manentes in officio, nec dilabentes: isti circa domos suas quisque 
dispersi, locum dederunt, ut ab his qui intra templum erant, portae aperirentur. 
Anceps tamen et diversa populi sententia. Alii Deum summum indignantem 
Idumaeis, tempestates movisse arbitrabantur, quod adversum participes suos 
armati venerant: Ananus et profundiora seniorum ingenia, conjectabant Idumaeos 
injuria sui amplius excitari in sociorum perniciem. Denique sollicitior 
caeteris noctibus, Ananus illa nocte non fatigatione corporis, sed animi 
magis desperatione solutus, cessit rebus adversum se fluctuantibus, et 
militantibus in excidium suum mundi procellis: nec revisendas putavit custodias, 
quasi daret auctoritatem dilabendi, quo cuique esset sententia. Quam
-----------------------------------------------------------
occasionem nacti qui in templum refugerant, surgentes secuerunt vectes 
portarum. Cooperatus est illis fragor coeli, ut serarum sonus non audiretur, 
et tumultus egredientium. Deinde venientes ad murum, portam quae vicina 
erat Idumaeorum coelibus, reseravere. Ultimus ille dies universo populo 
fuisset, si non ad templum prius quam urbis signum dirigendum putassent. 
Sed quia metuentes sibi, qui intra templum clausi tenebantur, ne cognito 
ingressu Idumaeorum, in ipsos circumfusae plebis impetus
-----------------------------------------------------------
fieret, ut vindictam morituri exposceret, rogaverunt, ut ipsi primitus 
cladi eximerentur: tunc postea liberatis ipsis, et conjunctis viribus, 
in populum effunderentur. Deflexere ad eos qui legatos miserant oratum 
auxilia saluti, simul ut insperatae merces irruptionis, auctoribus ejus 
hoc munere potissimum rependerent. Quod ubi processit ex sententia, simul 
omnes a templo quasi quodam castro effusi, extenta acie quoscumque repererant 
dormientes alios, perterritos alios, totis caedebant viis. Nihil proderant 
preces, nihil lacrymae, nil insignia honoris, nullorum meritorum gratia, 
omnes passim jugulabantur. Denique videntes bestialem in persequentibus 
immanitatem, quod nulli parceretur, ipsi sese illaquebant miserabiliore 
(ut mihi videtur) exitu,
-----------------------------------------------------------
quam si ab hoste perimerentur: quia voluntaria mors immanitati ascribitur, 
informis laquei nodus etiam probro datur. Sed quis consilio locus, ubi 
tantus erat metus suppliciorum, cum metueret unusquisque non mortem, sed 
cruciatus ante mortem, quibus mors remedio foret? Redundabat undique sanguis, 
et maxime circa templum: quia ibi congregati erant, qui clausos custodiebant. 
Reperta itaque illo die caesorum octo millia quingenti viri. Inde conversi 
ad urbem, sicut gregem quemdam pecorum, ita homines, quoscumque obvios 
habuere, interimebant. Erat miserabile spectaculum, intra urbem omnibus 
ante reverendam, bellum geri, perniciem injustam pauperibus ac debilibus 
inferri. Sane juvenes ac validiores in carcerem retrudebantur,
-----------------------------------------------------------
quos factioni idoneos arbitrabantur; sed magna virtute plerique omnia supplicia 
malebant subire, quam ut perditis sociarentur. Nec modus erat ullus, nec 
pudor: ita furebat rabies immanitatis. Post ubi defuere visi processu temporis, 
causas sibi simulare coeperunt perimendorum, quo ad judicia reos ducerent, 
non ut requireretur justitia, sed ut crudelitas excitaretur.



          CAPUT X.
Erat in civitate Zacharias, qui odisset improbos, nec se misceret flagitiosis, 
dives opum, quarum illi abundantiam, vel ad dissolvendam factionem suam 
efficacem opinabantur, vel ad praedam sibi uberem: hunc proditionis crimine 
accersendum putarunt. At ille ab hujusmodi integer conscientia, adesse 
sibi coepit cum libertate, ut non solum dilueret
-----------------------------------------------------------
objecta, verum etiam reos ipsos maximorum astrueret flagitiorum: apud septuaginta 
viros dicebatur negotium. Absolvunt omnes, quia nihil, quod affine esset 
sceleri, proferebatur. Verum illi irruentes, et ipsum praecipitant in profundum, 
et perturbant judices, non solum cum injuria, sed etiam cum periculo: ut 
eorum exemplo caeteri in reliquum caverent, constantiam in judicando adversa 
eorum voluntate assumere. Rursus tamen ne quis absolveretur, ipsi irarum 
suarum exsecutores, quos libitum erat, sine judicio necabant. Caesus Gorgon, 
vir gratus
-----------------------------------------------------------
et amabilis: Niger Pereites, qui inter propugnatores Judaeae ad tuendam 
rei summam fuerat electus bellator vir, ut etiam vulnerum cicatricibus 
virtutis insignia praeferret, rapitur ad mortem: et cum se extra urbem 
duci videret, non jam pro vita, sed pro sepultura coepit rogare. Ac ne 
hujus quidem tam miserabilis petitionis responsum accepit conveniens misericordiae. 
Fingebantur calumniae: si quis se redimebat, innocens erat: qui non offerebat 
pecuniam, tamquam reus feriebatur.



          CAPUT XI.
Dum haec Hierosolymis aguntur, Vespasianus interea partes alias gentis 
Judaeae debellabat. Persenit ad eum, quae seditio esset Hierosolymis, quae 
domesticis praeliis neces sibi ipsi irrogavissent, quae
-----------------------------------------------------------
supplicia civium exacta a civibus: hortari plerique, ut eo pergeret, ne 
quid triumpho Romano et suae gloriae decerperetur. At ille moderatus et 
providas vir, qui non id quod ex usu vulgi accommodum existimaret, sed 
quod altiore consilio rei summae conducere arbitraretur, referre illa suadentibus 
coepit: Non semper praeliis juvari rempublicam, sed plerumque etiam armis 
depositis laudem parari, et debitum patriae solvi. Quid interest, quomodo 
vincatur hostis, nostrone an suo ferro? nisi quod suo sine Romana invidia 
prosternitur. Non enim possunt de nobis queri, cum se ipsi consauciaverint: 
simul quam justa nobis bella moverint, significant, quando nec ipsi sibi 
parcunt: vindictam hanc de coelo videri, ut furore insaniant qui Romanos 
lacessiverint.
-----------------------------------------------------------
Sed si quis derogari aliquid gloriae nostrae asserit, cognoscat praeponderare 
saepe remedium cum silentio, quam praelium cum periculo. Denique noster 
Maximus cunctando magis fregit Annibalem, quam praeliando. Etsi Scipiones 
subegerunt Africam, tamen communis bellorum cum multis victoria: Maximo 
soli datum, quod cunctando restituerit rempublicam. Plus itaque est servasse 
Romanum imperium quam propagasse. Aequemus tamen merita virtutum. Non minora 
utique in ipso bello sapientiae commenta sunt, quam insignia fortitudinis. 
Pereant ergo suis armis: nihil laudis diminuit, et plurimum victoriae nostrae 
adjungitur. Nesciunt suos servare, quibus nos parcimus. Quid, quod si imminere. 
coeperimus, fortasse inter se resipiscant, atque in
-----------------------------------------------------------
gratiam redeant? quod non vereor, sed adversus vestram sententiam profero: 
aut si permaneat seditio, videantur ipsi sese expugnasse, nihil Romanum 
egisse exercitum, manus nostras otiosas fuisse, victoriam non virtute nostra, 
sed hostili internecione inter se paratam. Itaque hoc prudentius consilium, 
ut absentibus nobis saeviant in exitium sui, ne quis putet eos nostris 
magis quam suis exercitos factionibus. Tunc melius appropinquabimus, ubi 
victor superfuerit, qui nostro accedat triumpho. Certe veniant ad nos, 
qui fugiunt suos; inveniant
-----------------------------------------------------------
apud nos salutem sibi, quos suorum pestis exagitaverit.



          CAPUT XII.
Nec fefellit opinio Vespasianum: nam qui poterant pretio se redimere, ut 
dimitterentur, ad Romanos confugiebant. Repleta erant dilabantium strata 
viarum omnia, omnes semitae: relaxabantur divites, pauperes interficiebantur, 
quibus pecunia deerat ad redemptionem. Multi etiam extra urbem insidias 
et latrocinia pertimescebant, et maxime inopes quibus comitatus deerat. 
Pari itaque foris et domi proposito sibi periculo, utrobique pernicioso, 
plerisque tamen patrii spe sepulcri, mors apud suos tolerabilior aestimabatur.



          CAPUT XIII.

-----------------------------------------------------------
Ubi strage maxima populorum, metus in omnes sparsus, subditos factioni 
fecit universos. Non contentus communem cum principibus factionis exercere 
Joannes potentiam, tyrannidem affectare coepit et parem indignabatur. Destruere 
itaque aliorum statuta: nihil nisi quod libitum foret, ratum habere: paulatimque 
sibi adsciscere stipatores: artifex dolo, quos vellet, et fraude circumvenire, 
obligare pecunia, terrere potentia, quibus artibus plurimos sibi associaverat. 
Rursus non deerant, qui vel periculoso studio servitium detrectarent, cum 
praesertim dominationi assueti, tolerare servitutem nequirent. Decernebant 
itaque in una urbe tria genera exitialium calamitatum: tyrannides, bellum, 
seditio: quarum unaquaeque non unam, sed plurimas
-----------------------------------------------------------
urbes deleret. Ex tribus tamen levius bellum erat; et justus hostis tyranno 
aut factione tolerabilior videbatur. Accessit his quartum genus sicariorum, 
qui occupatam tyrannicis motibus aut seditionis tumultibus urbem videntes, 
vicina omnia populabantur, et asportabant omnia. Mulieres et parvulos qui 
laborem itineris, vel sexus vel aetatis infirmitate perpeti non poterant, 
neci dabant. Septingenti itaque numero perempti: convectatum in castella 
frumentum: irruebant agris, urbibus, templis, praedas agebant: necandorum 
occasio non praetermittebatur: agminis specie latrocinium excitabant, plures 
quam usus habebat latrocinandi. Latrocinii saevitia bellum acerbabant, 
sine venia deditionis aut susceptionis indulgentia.



          CAPUT XIV.


-----------------------------------------------------------

Rogatur itaque Vespasianus, ut ad remedium veniat, a quo excidium metuebatur. 
Contendit Gadaram, ubi opulenti plurimi, qui patrimonii sui causa, magis 
magisque latronum insidias et incursus pertimescebant; et ideo ad Vespasianum 
occulte miserant, ut ad se appropinquaret, quo civitas a latronibus erueretur. 
Adfuit exercitus Romanus, quem videntes Gadarenses, confugiendi votum habebant; 
sed qua via inexitiabile id sibi afforet, non reperiebant, ne in discedentes 
insurgeret factio, atque universos
-----------------------------------------------------------
deleret. Non praeteriit tamen legatione Gadarensium invitatum Vespasianum, 
ejus legationis conscium, ut pote urbis primorem, nomine Dolesum, quem 
capientes interemerunt; atque ulti injuriam, egressique urbem, in abdita 
et munitiora sese contulerunt; Gadara Romanis tradita: cum ingenti plausu 
susceptus est Vespasianus. Is continuo ad persequendos qui refugerant, 
Placidum direxit: ipse revertitur in Caesaream.



          CAPUT XV.
Placidus praemissis quingentis equitibus, fugientes insecutus, coegit eos 
in vicum qui proximus erat, concedere: in quo electorum pube juvenum reperta, 
audaciam sumpsere, ut insurgerent in Romanos. Quae res illis cladi fuit. 
Nam circumfusis equitibus,
-----------------------------------------------------------
a vico exclusi, sine ullo caedebantur impedimento. Et dum alii conferti 
sese reciperent, ante limina portarum trucidabantur. Caesorum cadaveribus 
aggregata moles adaequaverat murorum altitudinem. Romani alios sagittis 
figebant, alios sauciabant diversis missilibus: ad postremum castellum 
expugnavere, ibique omnes, nisi quibus elabendi facultas fuit, interfecti. 
Alii fugientes, ingentem famam Romanae virtutis suis sermonibus exaggerabant, 
majora sibi quam hominum visa corpora, nullam resistendi cuiquam adversum 
invictos fiduciam. Unde perterriti omnes, fugere illico; nec solum vicina 
et finitima, sed etiam Hierico urbs, quae propter incolae multitudinis 
agmina spem caeterorum fovebat, relinquebatur. Placidus, rebus ex sententia 
fluentibus, eos
-----------------------------------------------------------
quoque per equites insectatus, alios confertos, alios palantes sternit 
usque ad flumen Jordanem: maximum quoque numerum ad ripam fluminis reperit 
impeditum transitu, quod tunc forte praedictus amnis imbribus auctus, aut 
resolutis nivibus intumuerat. At illi ubi Romanos adesse viderunt, parant 
sese, et ad fluminis oram stipant. Necessitas intercluso fugae subsidio, 
remedium in manus vertit, et impetu facto, multi supra pauciores equites 
arietantur: illi arte nota et veteri militiae more interequitantes dissecare 
hostium cuneum, dissolvere globos, fessos urgere, cedentes sequi coepere: 
hinc alii ferro hostium, alii suo, quod conferti in unum atque in se relisi 
incurrerant, interficiebantur. Alii in flumen ruebant, qui ipsa sui ruina, 
et alius alio impliciti demergebantur.
-----------------------------------------------------------
Plerique etiam aestimantes, quod possent praetergredi, sese fluvio dabant. 
Quos paululum progressos sorbebat gurgitum vis aut fluminum ictus abripiebat. 
Et si qui natandi usu super aquas processerant, aut fluentis subterlabentibus 
se suspenderant, aut arborum ramis impediti, qui fluvio deducebantur, aut 
ipsis caudicibus oppressi, animam ponebant in flumine. Saepe etiam nandi 
indoctus, ubi natantem apprehendisset, tenebat, ut ipse pariter evaderet, 
et astrictum brachiis defatigabat, donec uterque mersus, alteri exitio 
foret. At si qui forte secundo
-----------------------------------------------------------
amne decurrens evasurus aestimaretur, irruebatur sagittis, ac subito resupinus, 
cessantibus brachiorum remigiis, interibat. Fuere etiam, qui natare nescii, 
dum expertem doloris mortem requirunt, edito riparum toro, in fluvium se 
excuterent voluntarii. Alii arenoso ingressi littore, merso vestigio deprimebantur: 
plerique etiam saxorum teretium lubrico aut vadosis offensi locis, instabili 
fluctuantes gradu, fluentis sequentibus obruebantur. Caesa ferro tredecim 
millia: innumerabilis autem multitudo fluvio consumpta, praeda ingens de 
ovium gregibus, et camelorum atque asinorum et boum parta; quae licet strages 
hominum maxima fuerit, tum vero major aestimabatur, quia non solum regio 
omnis repleta erat cadaveribus humanis (cum dispersi ac
-----------------------------------------------------------
palantes quibuscumque in locis comprehensi fuerant, interimerentur), verum 
etiam ut Jordanis ipse defunctorum corporibus obstructus, cursus proprios 
dirigere non posset. Asphaltites quoque lacus cruore et visceribus defunctorum 
mutaret naturae suae speciem, in quem omnia, quaecumque Jordanis attraxerat, 
invehebantur. Denique nonaginta duo millia et ducenti illa die Judaeorum 
periisse aestimati, a quingentis tantummodo equitibus, et tribus millibus 
exercitus pedestris. Progressus quoque ad ulteriora Placidus, Abilam et 
Juliadem et Betesmon, et omnes vicos loci ipsius usque ad Asphaltitem lacum 
Romano imperio restituit. Scaphis quoque imposuit milites, a quibus universi 
qui in lacum memoratum confugerant, exstinguerentur.



          CAPUT XVI.


-----------------------------------------------------------

Itaque et haec omnia usque ad Macheruntem recepta: Vespasianus tamen tempus 
praelii opperiebatur, quo metropolim totius Judaeae exercitu Romano adoriretur: 
inter quae, occupato rebus sibi creditis, motus novi ex Gallicanis partibus 
insinuantur, quod a Nerone potentes quidam Romanae militiae viri descivissent. 
Quo comperto, cupiens intestina bella ac summae rei totiusque Romani imperii 
periculum, confecto in oriente bellorum tumultu, levare: ut rerum secundarum 
nuntiis, motus omnes Italiae vel comprimeret, vel praeveniret; ubi primum 
saeva hiems temperata veris principio, cum majore parte exercitus de Caesarea 
iter movit. Excepit eum Antipatris nomine civitas appellata. Inde procedens, 
exurebat vicos, necabat eos quos reperiebat
-----------------------------------------------------------
alienos: ac maxime Idumaeis vicina, quaecumque offenderat, depopulabatur; 
quod inquietum genus hominum potius bellis quam otio vel quieti amicum 
foret. Duos quoque Idumaeae vicos Ligarum et Capartorem, eorumque incolas 
comprehendens maxima strage labefactavit. Siquidem supra decem millia virorum 
peremit, mille captivos abduxit, reliquum vulgus expulit, ut ibi constitueret 
manum suorum: quia montana locorum regionis ejus latrociniis infestabantur. 
Ipse cum exercitu Amathunta repetit,
-----------------------------------------------------------
quae de aquis calidis vocabulum sumpsit, quod aquarum vapor Syro sermone 
Amathus appellari fertur. Thermae ergo Graece dicitur, eo quod calidum 
fontem habeat intra muros. Deinde per Samariam juxta Neapolim in Hiericho 
contendit, ubi occurrit ei Trajanus multam manum agens, ex his qui ultra 
Jordanem siti Peraeae regionis populi, in ditionem Romanam victi reverterant. 
Nuntio itaque advenientis Romani exercitus plerique ex urbe Hiericho, quod 
eam intutam viderent, in montana Hierosolymitanae regionis sese contulerant. 
Residentium turba omnis consumitur. Neque enim difficile fuit urbem properato 
capi, quae nec naturali fulta esset munimine, et a suis esset dilabentibus 
deserta ac destituta. Urbs condita in campo, cui supereminet
-----------------------------------------------------------
mons diffusior et nudus gignentium. Namque secundum septentrionalem plagam, 
usque ad Scythopolis urbis terram extenditur, ex parte meridiana usque 
ad regionem Sodomitanam et Asphaltitis fines diffusus habetur. Aegrum autem 
et jejunum solum, et ideo desertum ab incolis, quod sine ullo usu esset 
cultoribus naturali sterilitate. Adversus huic mons supra Jordanem, cujus 
exordium a Juliade et plaga septentrionali assurgit: ipse autem praetendit 
in meridianum usque ad Sobaros, Arabiae Petraeae conterminos, ubi etiam 
mons est, usu veterum ferreus nuncupatus. Inter hos duos montes campus 
jacet, quem propter magnitudinem, quod in multa spatia dirigatur (veteri 
usu) incolae Magnum appellaverunt, cujus longitudo triginta et ducentorum 
stadiorum,
-----------------------------------------------------------
latitudo centum viginti. Exordium a vico Gennabar, finis usque ad Asphaltitem 
lacum. Jordanis eum medium intersecat campum non solum inoffensa, sed etiam 
adjuncta gratia viridantibus ripis fluminis alluvione, et succedentibus 
Asphaltite et Tiberiade unius fontis, et utroque diversae qualitatis lacu. 
Namque alterius aquae saper salsus, et sterilis usus; Tiberiadis autem 
dulcis atque genitalis. Sane in diebus aestatis immodicus per spatia campi 
exaestuat vapor, unde coalescente vitio nimiae siccitatis, atque humo arida 
corruptior aer, miserandas accolis conficit aegritudines. Arida sunt enim 
omnia praeter oras fluminis. Denique in remotioribus aegrescit et fructus 
arborum; siquidem et copia uberior, et fructus palmarum opimior est, qui 
supra ripas Jordanis fluminis gignitur, alius longe exilior.



          CAPUT XVII.


-----------------------------------------------------------

Est etiam juxta Hiericho urbem fons abundans, atque idem uberior ad potum, 
pinguior ad irrigandum, quem Jesus Nave natione Hebraeus, manu validus, 
primum genti eripuit Chananaeorum. Is in principio corruptior habitus ac 
sterilis ad generandum, potantibus et usui parum salubris. Unde rogatus 
ab incolis Elisaeus propheta, idemque Eliae discipulus, et tanto successor 
nequaquam indignus magistro, ut hospitalitatis suae mercedem relinqueret, 
quos
-----------------------------------------------------------
visitaverat, locis, et corruptelam aquarum levaret, remedium dedit sicut 
Regnorum vetus Scriptura edocet, praecipiens vas fictile cum sale deferri 
sibi, quod accipiens, dejecit in fontem sal, et dixit: Sanavi aquas istas, 
et non erit in his moriens, neque sterilis ab eis: et sanatae sunt aquae, 
secundum verbum, inquit, Elisaei prophetae. Ex illa itaque benedicti 
salis infusione temperatae aquae, reserataque ora fontis, sanctificati 
sunt aquarum meatus, ut dulciores potus venarum scaturigo effunderet, et 
omnis illa dulcesceret aquarum amaritudo; uberiores fructus terra daret. 
Generandae quoque sobolis optima successio, largam posteritatis copiam 
subministraret, nec deficeret genitalis aqua: cum divina gratia pro justorum 
fidelibus studiis tanti
-----------------------------------------------------------
prophetae benedictionibus aspiravisset. Convertit itaque naturam aquarum 
ad preces prophetae coelestis oraculi resultatio, continuoque sterilitatem 
depulit, fecunditatem infudit. Coepere illic crebrescere generationes hominum, 
fructus terrarum, succusque aquarum, ante jejunus et amarus internecare 
solitus sata, tristiaque bibentium ora torquere, fertilitatem solo, potantibus 
suavitatem infundere, ut si breviter culta contingat plus prosit, quam 
ubi diutius irrigaverit. Est enim nova gratia, ut profectus redundantior 
sit, ubi usus minor: et ubi amplius quisquam usus fuerit, ibi minor fructus 
sit: eoque plus caeteris fontibus rigat, quia vel exiguum ejus abundat 
ad ubertatem. Denique campus eum circumjacet septuaginta stadiorum in longitudinem, 
viginti
-----------------------------------------------------------
in latitudinem patens. In eo mirabilem hortorum gratiam cernas, varia palmarum 
genera, tantamque dactylorum dulcedinem, ut mella defluere putes haud caeteris 
inferiora. Sunt etiam illic praestantissimi apum fetus: nec mirum, ubi 
tam diversis inhalantes floribus, paradisi suaves fundunt odores. Illic 
opobalsamum gignitur. Quod ideo cum adjectione significamus, quia agricolae 
cortice tenus virgulas incidunt, eas in quibus balsama gignantur, ut per 
illas cavernas paulatim distillans humor se colligat. Caverna autem Graeco 
nomine ὀπὴ dicitur. Illic cypreum, illic mirabolanum nasci ferunt, et alia 
istiusmodi, quae in aliis locis haudquaquam reperiuntur. Aqua ut caetera 
fontium, illic tamen praestantior, aestate frigida, hieme tepens. Aer mollior, 
ut summa
-----------------------------------------------------------
hieme lineis incolae exuviis utantur indumentorum.



          CAPUT XVIII.
Nunc Asphaltitis lacus qualitatem spectemus. Melius est enim in locorum 
veterum descriptionibus, vel caeterorum elementorum miraculo, quam in Judaeorum 
seditionibus stylum occupare. Siquidem ista flagitia mentem exasperant; 
illa demulcent animum, dum recensentur, et ad veteris historiae revocant 
cognitionem. Nobis autem quibus incultius ingenium est,
-----------------------------------------------------------
cordi est patrum ex Aegypto regredientium, usque in terram repromissionis 
repetere vestigia, ut si cui forte nostra in manus veniant, non nostra 
legat, sed patrum relegat. Dulce est enim inter majorum versari habitacula, 
et veterum dicta factaque recensere memoria, atque eorum inhaerere gratiae. 
Sed jam sive naturam, sive qualitatem aquarum exprimamus, ne noster quoque 
in eo lacu projiciatur stylus, ex quo omnia quaecumque mergenda putaveris, 
viventia tamen resilire opinio est: et quamvis vehementer, allisa, statim 
excuti. Aqua ipsa amara et sterilis, nihil recipiens generum viventium. 
Denique neque pisces, neque assuetas aquis et laetas mergendi usu patitur 
aves. Lucernam accensam ferunt aquis supernatare, sine ulla conversatione 
exstincto demergi
-----------------------------------------------------------
lumine: et quamvis demersum arte, quod vivat, difficile in profundo haerere. 
Denique Vespasianum ferunt praecepisse natandi ignaros revinctis manibus 
in profundum dejici, eosque omnes illico supernatasse, quasi spiritu quodam 
venti levatos, et ad superiora vi magna repulsos resiliisse. Multa fabulosa 
de hoc lacu plerique aestimaverunt, quae nobis inexpertis veritate rei, 
promere numquam consilium fuit. Mutare etiam ter in die colorem aquae, 
et ad radios solis varie refulgere non placuit pro vero locare, cum sit 
ipsius aquae lacus obscurior caeteris aquis, et quasi adustae praeferens 
similitudinem. Certe si ad radium solis et ipsa resplendeat, nihil novum, 
et quasi pro miraculo promendum: cum hoc commune sit aquis omnibus. Vagari 
super aquas bituminis
-----------------------------------------------------------
glebas certum est atro liquore, quas scaphis appropinquantes colligunt, 
quibus id muneris est: haerere sibi fertur bitumen, ut ferro haudquaquam, 
vel alia praeacuta metalli specie recidatur. Sanguini sane cedit mulierum, 
quo menstrua solventes levari feruntur. Cujus attactu vel urina (ut allegant, 
quibus experiendi usus fuit) interrumpi proditur: utilis autem ad compagem 
navium fertur, et corporibus hominum salubris admixta medicamentis. Longitudo 
lacus ejus usque ad Zoaras Arabiae dirigitur stadiis quingentis octoginta: 
latitudo stadiis centum quinquaginta, usque ad vicina Sodomorum, qui quondam 
uberrimam regionem inhabitabant: abundantem fructibus, distinctam quoque 
urbibus splendidissimis. Nunc autem ea locorum deserta, atque exusta
-----------------------------------------------------------
sunt incendio. Nam cum omnia illis Deus suo contulisset munere, arva frugum 
feracia, et vineis caeterisque fructuosis arboribus rus consitum; ingrati, 
nec prae oculis habentes potentiam Dei summi, quasi non omnia cerneret, 
omnia prospectaret flagitia, nihilque esset quod illum latere aut praeterire 
posset: ita intemperantiae suae probris miscere universa ac polluere coepere, 
quibus divinam traxere offensam, et pro scelerum pretio de coelo descendit 
ignis, qui regionem illam exureret. Quinque itaque
-----------------------------------------------------------
urbes incensae, quarum umbra quaedam et species in favillis videtur. Arsere 
terrae, ardent aquae, in quibus coelestis ignis reliquiae recognoscuntur, 
atque adhuc manent. Spectes illis ad speciem poma viridantia, formatos 
uvarum racemos, ut edendi generent spectantibus cupiditatem: si carpas, 
fatiscunt ac resolvuntur in cinerem, fumumque excitant, quasi adhuc ardeant. 
Haec propter supplicia impiorum de Sodomitano territorio comperta, silentio 
obducere non oportuit. His enim decursis, remunerationem piis fore dubitari 
non potest.



          CAPUT XIX.
Vespasianus itaque proxima quaeque Hierosolymitanae urbis castella vel 
urbium munimenta, distributo exercitus Romani vel sociorum subsidio replebat,
-----------------------------------------------------------
ut adversa sibi omnia cognoscerent, quae ante conspiratura secum ad bellum 
contra Romanos gerendum arbitrabantur. Nihilominus Lucio Annio Geresam 
destinato, insidiis urbem cepit: mille etiam juvenes interfecit, quibus 
praeventis exempta est fuga. Captivi abducti plurimi, atque universa eorum 
patrimonia a militibus invasa. Praecepto ducis possessiones quae repertae 
fuerant, exurebantur, rapinae exercebantur licentia. Vastabant Romani montana 
atque campestria, quibus Hierosolymitana civitas circumfusa bello undique 
ardebat. Nec feriati erant Hierosolymitani a suorum sensu periculorum, 
quibus omnes interclusi erant exitus, ne quis fuga periculo eximeretur. 
Intus malum intestinum, foris clausa omnia, neque manendi voluntas, neque 
fugiendi
-----------------------------------------------------------
erat copia. Et si qui a Romanis veniam transfugio speraverant, a suis egredi 
prohibebantur.



          CAPUT XX.
Regressus erat Vespasianus in urbem Caesaream, ut inde collectis omnibus 
viribus adoriretur Hierosolymitanae urbis obsidionem. Nuntiusque advenit 
caesum Neronem tertio decimo exacto imperii sui anno, cum jam de anno sequenti 
octavum diem degeret. Dignus ea poena, qui non solum fidem sacrilegio, 
pietatem parricidio, pudicitiam incesto violaverat, sed ipsam quoque potestatem 
Romani imperii, cujus vel officia vel negotia improbissimis libertorum 
commiserat. Cum enim ipse nulli fidem servaret, omnes suspectos habebat: 
et ideo nequissimis Nymphidio, et Gemellino praecipue credendum
-----------------------------------------------------------
putavit, quos vilis conditio obnoxios fecerat. Sed et ipsi exemplum crudelitatis 
ejus aliquando exhorruere. Et quia charissimos sibi quosque interemerat, 
cavendum in se rati, praevenire voluerunt quod metuebant. Itaque facta 
cum caeteris conspiratione, parricidam deserunt. Cui enim parciturus aestimabatur, 
qui matri non pepercisset? Desertus ergo ab omnibus suis, fugit ex urbe 
cum quatuor libertis suis. Et cum se urgeri imminentibus conjuratis atque 
agmine adverso videret, in suburbanum rus clanculo
-----------------------------------------------------------
concessit: discissus et dilaceratus sentibus, dum formidat a quoquam videri, 
ne proderetur: deinde cum se circumseptum intelligeret, ne graves poenae 
exigerentur, maganum quoddam sibi de ligno paravit, et manibus composuit 
suis, quo se necaret. Et ad libertos conversus: Qualis, inquit, artifex 
moritur? Itaque acerbissimus parricida dignum meritis suis vitae exitum 
tulit, ut qui matrem ac suos occiderat, nec sibi parceret. Vere bonus necis 
suae artifex, qui commentus est, ut sic periret, ne vel mors suo scelere 
vacaret.



          CAPUT XXI.
Fama itaque interfecti Neronis praevenerat more ingenii humani: cui satis 
est, ubi cupita acceperit, caetera non requirere, sed statim dissipare, 
atque
-----------------------------------------------------------
inexploratum in vulgus mittere quod delectaverit. Nec multo post tamen 
Galbam Romano imperio praeesse innotuit. Unde sententia novi principis 
de bello Judaeorum sciscitari, Vespasiano consilium fuit, misitque Titum 
filium et regem Agrippam. Titus de Achaia revertitur, comperto, quod etiam 
Galba septimo mense ac die assumptae potestatis exutus insignibus, poenas 
luisset in medio urbis sinu, id est, Romano foro, et Otho potiretur rebus 
secundis ac successu imperiali. Agrippa Romam contendit, ut apud novum 
principem locaret gratiam. Tito pluris visa est paternae pietatis reverentia, 
quam principalis potestatis, quod inconsulto patre si praetenderet, ne 
ipsi quidem placiturum putaret. Certe exitus docuit: opportune eum rediisse
-----------------------------------------------------------
ad patrem, rebus novis, et incertum quo vergerent. Denique etiam Vespasianus 
anxius de totius imperii Romani ac patriae statu, bellum suspendit, atque 
imperium tenuit suum, posthabitis quae in Judaea gerebantur, prae totius 
summae cura et pia erga patriam sollicitudine.



          CAPUT XXII.
Sed Judaea non feriabatur, quae gravius bellum inter suos, quam adversum 
externos gerebat. Nam cum Joannis factio esset intolerabilis, insurrexit 
praeterea Simon, inferior quidem morum improbitate, sed forma corporis 
magis fretus ad omne audendum nefas, et latrociniis assuefactus ad usum 
et tentamentum flagitiorum. Civis erat Gerasenus, robustus juvenis, quem 
princeps sacerdotum Ananus
-----------------------------------------------------------
perculerat propter nequitiae commenta, pulsumque eo quem inhabitabat loco, 
in alias regiones concedere coegit. At ille, cui nullus inter quietos et 
modestos locus, contulit sese ad consortia latronum, ipsis quoque in principio 
suspectus, ne eos factione circumveniret; facile postea morum se infudit 
societate. Populabatur cum his ea quae essent finitima munitionibus, quod 
illi ulteriora petere non praesumebant; sed quasi in foveis latitantes, 
insidiabantur praetermeantibus, sine ullo excursu, quasi domestico
-----------------------------------------------------------
latrocinio contenti. Id Simon animi immodicus tolerare diu nequivit, brevique 
sibi multorum quaesivit manum, pollicens servis libertatem, liberis praemia, 
perditis remunerationem. Ita confluentibus plurimis ad depraedandi licentiam, 
expugnare munitiones, occupare urbium populos ausus, terribilis omnibus 
erat; receptaculum sibi in vico, cui nomen Ajacis murus, paravit. Jamque 
viginti millibus armatorum stipatus incedebat, cum subito metuentes Hierosolymitani 
quotidianos ejus processus, et adversum se futuros rati, si diutius adolevissent, 
succidendos putarunt, repentinoque excursu armati Simonem adoriuntur. Nec 
ille incautus atque imparatus insidiis patuit, sed excepit advenientes, 
et plerosque fudit, alios coegit in urbem sese recipere bello fugatos.



          CAPUT XXIII.


-----------------------------------------------------------

Idumaeis quoque congressus aequalis recessit, et quasi victus, quia non 
vicerat angebatur. Rursus cum congrediendum foret, commodius arbitratus 
dolo experiri, reperit spontaneum fraudis ministrum. Nam ubi intellectum 
est, quid iste affectaret, Jacobus, unus ex principibus Idumaeorum, vafer 
et callidus ad hujusmodi negotia, venit ad Simonem clanculo, et obtulit 
patriae suae proditionem. Ut fidem daret, quod universos Idumaeos circumveniret, 
postulataque mercede futurae societatis quo potissimus et apud eum fidissimus 
foret, pollicetur universorum proditionem: convivio foederata gratia promissisque 
ingentibus Simonis firmata inter utrumque est pactio. Ubi ad suos revertitur 
Jacobus, jactare primo paucioribus
-----------------------------------------------------------
coepit, exploratum processisse vires adversariorum, vidisse validam manum, 
expertos belli viros, multitudinem maximam, et bello insuperabilem: inferre 
paulatim sermonem istiusmodi principibus: postremo infundere per numeros 
ipsum Simonem admodum strenuum, qui regio more exercitum instituisset, 
ordines servaret, numeros distributos haberet, ductores idoneos praefecisset: 
consulere sibi Idumaeos oportere, ut talem virum amicum potius quam hostem 
experirentur. Certe in congressu superiorem viderent, cederent sine periculo, 
caverent praelium. Ubi plurimorum inclinata in sententiam suam studia cognovit, 
edocto Simone ut in aciem prodiret, securus futurae dispersionis Idumaeorum: 
ille non distulit: hic velut antesignanus
-----------------------------------------------------------
cum suis, et quasi ad praeliandum promptior: ubi ferentariis tentatum praelium 
vidit, priusquam in manus veniretur, converso equo fugae dedit se: idem 
sui fecere. Ita convertit, dispersitque acies universas, et victoriam Simoni 
sine certamine belli tradidit. Simon vero potitus tantae gentis triumpho, 
insolentior in caeteros factus, Chebron vetustam urbem, celebrem populis, 
opum divitem, ante exspectatum cepit, multamque in ea praedam reperit, 
dirupit fructus uberrimos. Fertur enim antiquissima, non solum Palaestinae 
urbium civitas, sed etiam omnium
-----------------------------------------------------------
quae sunt in Aegypto a vetustis condita: ut etiam Memphim, quae antiquissima 
habetur, posteriorem plerique existiment. Fuere etiam, qui habitasse in 
ea patrem Abraham dixerunt, postea quam de Mesopotamia Syriae profectus, 
Aegyptum petiit filiosque ejus illic sepulcrum habere pulcherrimo exstructum 
marmore et opere elegantissimo, septimo a civitate stadio. Terebinthus 
illic magna arbor a constitutione mundi fuisse asseveratur. Nunc tamen, 
utrum adhuc maneat, incertum nobis est. Inde progrediens, vastabat territoria, 
expugnabat urbes, congregabat populos, quadraginta millibus armatorum stipatus, 
exinanibat omnia quocumque vel quasi amicus et socius accesserat. Quis 
enim locus tantorum suppeteret alimentis? Solo pedum vestigio in
-----------------------------------------------------------
modum pavimenti proterebantur universa, in quibus tantus constiterat numerus 
praeliatorum. Nec solum quicumque erat fructus auferebatur, quasi quibusdam 
exesus locustis, sed etiam in posterum protrita humus fructus negabat. 
Terrebat Joannem, quod Simonis augebatur potentia, et totius factionis 
socii quatiebantur. Volebant perditum, sed bello non audebant lacessere. 
Iterum insidias parant, et obsidentes itinera, uxorem ejus cum omni comitatu 
muliebri, et paucis virorum prosecutoribus rapiunt: jactabant se, quasi 
omnem confecissent victoriam, ac velut ipsum Simonem captum tenerent, supplicaturum 
sibi arbitrabantur. At ille durus, immitis, qui nullius affectu commoveretur, 
nihil sanctum carumve haberet, inflammatur quasi accepta injuria
-----------------------------------------------------------
potius quam erepta gratia; multoque saevior graviorque gravibus excruciabat, 
quos reperiebat, tormentis. Plerisque manus incidebat, quos ad hostem truncato 
corpore remittebat ut ejus annuntiarent crudelitatem, insinuarent minari, 
quod muros subverteret, urbem excideret, nisi sibi ocius uxor propria restitueretur. 
Similiter manus et viscera truncaturum omnibus, qui intra urbem degerent, 
nisi mature consuluissent. Ita perterrefacti, uxorem ejus ad eum dirigunt: 
quo mitigatus furor ejus, aliquantum requiescendi copiam clausis dedit, 
ut non urgeret obsidionem civilem.



          CAPUT XXIV.
Nec solum Galba interfecto, sed etiam Othone exstincto, Vitellii ducibus 
congredientibus, quem
-----------------------------------------------------------
Gallicanus exercitus creaverat imperatorem. Et primo quidem certamine superior 
Otho visus est: repetito post diem praelio, cum comperisset Otho Valenti 
et Caecinnae Vitellii comitibus victoriam cessisse, plurimos quoque suorum 
interfectos, Brixiae positus, voluntaria nece eripuit se ludibrio, duobus 
diebus et tribus tantum mensibus rerum potitus. Victor itaque Vitellius, 
cum eo qui utrimque superfuerat exercitu, Romam contendit.



          CAPUT XXV.
Vespasianus tunc temporis profectus ex urbe Caesarea,
-----------------------------------------------------------
vastabat Judaeam, montana omnia finitima et munitiones debellabat. Interficiebat 
resistentes: precantibus impertiebat veniam salutis: fugabat adversarios, 
constituebat suos. Cerealis quoque dux Romani exercitus cum equitatu percurrebat 
omnia, exstinguebat alios, alios subjiciebat: captivorum cogebat agmina: 
omnia circa Hierosolymam exurebantur, ne ullum Judaeis esset perfugium. 
Sic interclusi ante obsidionem universi Judaeis exitus. At illi non solum 
non consulebant sibi, sed etiam domestico inter se decernebant certamine. 
Joannes interior tyrannus; Simon extramuranus hostis: qui recepta uxore, 
paulisper excurrens, Idumaeam depopulatus, validior redit, et Hierosolymitanae 
muros urbis armis circumsonabat. Joannes intus
-----------------------------------------------------------
positus, suos ad bellum vitiis exercebat, data criminum auctoritate. Fervebant 
studia rapinarum, probrorum cupiditates, luxuriae effusiones, unguentorum 
odores, et calamistris crispabant capillos, stibio oculos depingebant, 
muliebrem amictum induebant. Nec solum ornatus feminarum, sed etiam muliebris 
mollitia affectabatur, et illicitarum libidinum passiones, viri muliebria 
exercere, effeminare vocem, et fluxu corporis sexum dissolvere, pascere 
comam, vultum dealbare, pumicare genas, vellicare barbulam, et in hac dissolutione 
saevitiam crudelitatis exercere intolerabilem. Denique fracto gressu incedebant, 
et subito momentanei bellatores reconditos sub conchyliatis chlamydibus 
gladios occultantes, cum repente nudassent, quaecumque repererant,
-----------------------------------------------------------
diloricabant. Qui Simonem evaserat, a Joanne interficiebatur, si se intra 
urbem recepisset: qui Joannem fugerat, captus a Simone ante muros immolabatur. 
Erat dissensio gravis. Idumaei quaerebant tyrannidem Joannis exstinguere: 
invidebant ejus potentiae; et oderant ejus crudelitatem. Congrediuntur 
adversum satellites tyrannidis, avertunt eos, insectantur eos usque ad 
aulam regiam, quam condiderat genere proxima regis Adiabeni: irruunt exclusis 
propugnatoribus, templumque occupant, diripientes spolia tyrannidis, quoniam 
illic Joannes opum suarum condiderat receptaculum. Gravis incesserat metus, 
ne per noctem Idumaei de templo urbem ingressi, ferro plebem interimerent, 
incendio urbem delerent. Quo metu territi, de consilii sententia, dum unum 
tyrannum
-----------------------------------------------------------
ferre nequeunt, alterum introduxere. Et Joannes fraude irrepserat in tyrannidem. 
Hic Simon rogatus, quasi remedium salutis daret, dominatum invexit civibus, 
urbi tyrannum. Missus est Matthias princeps sacerdotum, ut ejus ingressum 
obsecraret. At ille superbe satis dominari abnuit, et quasi gravaretur, 
concessit ambitus, ut se in urbem cum omni sua virtute infunderet. Aperuere 
portas manibus suis, ut perniciosiorem introducerent, cum infirmiorem
-----------------------------------------------------------
exsecrarentur. Itaque Simon ex sententia ingressus, aeque se hostem exhibebat 
universis: ut et illos qui vocaverant, et illos adversum quos ejus auxilium 
postulatum fuerat, communi omnes odio persequeretur. Urgebat Joannes fraudibus 
suis, fluctuabat civitas. Certamen erat inter Joannem et Simonem, quis 
amplius suis noceret.



          CAPUT XXVI.
Sub ea tempestate convaluit rumor civilium bellorum in exercitu Romano, 
de Galbae et Othonis nece manifestatus et imperio Vitellii, qui nequior 
superioribus, quasi faex resedisset. Conferre secum veteris militiae viri 
coepere, et indigne ferre, tantum usurpare Praetorianas Romae legiones, 
ut cum jam bellorum desuevissent experiri pericula, nomina
-----------------------------------------------------------
ignorarent gentium quae bellum moverent, ipsae tamen statuerunt belli imperatorem: 
et in sua manu rerum Romanarum legendum arbitrum constituerunt. Deinde 
hujusmodi exemplo in Gallia positos milites aspiravisse, ut Vitellio imperium 
darent, inconsulto senatu et populo Romano; se interea quasi mercenarios 
haberi, qui aliena arbitria sequerentur: primos ad periculum, ad honorem 
ultimos, tanto tempore bellum gerere, triumphis quotidie crescentibus ab 
inferioribus dominos accipere; et ne eos quidem utiles, sed vel ignavissimos 
quosque, vel ventri deditos et turpitudini: pergendum obviam et removendam 
injuriam: esse sibi virum strenuum Vespasianum, quem legi decuerit ab omnibus 
imperatorem; aevi maturum ad consulendum, validiorem
-----------------------------------------------------------
junioribus ad praeliandum: properandum maturius, ne prius ab aliis eligeretur: 
et his cum quibus in militia consenuerit, triumphando esset despeciui. 
Quando opportunius tempus, quo digna merces laboribus ejus rependeretur? 
Vitellianum voraginem, privatorum dedecus (non dicam imperatorem) non diutius 
hoc toleraturum senatum, non populum Romanum, ut opprobrium vinolentorum 
diutius in culmine maneat imperii cujus res Romana ad sumptum non suppetat. 
Quis enim ferat tyrannum regnare, cum habeat in exercitu dignum Romani 
imperii gubernatorem? Quae vero gentes luxui se subjiciant et vitiis dedant, 
cum belli incentivum sit ignavia imperatoris; et contra firmitudo pacis, 
in hostem virtus, sobrietas in reipublicae moderatore? Quis non suspiciat
-----------------------------------------------------------
in Vespasiano adhuc privato regni decus et Romani imperii auctoritatem, 
cui tot militares numeri praesto sunt, et omnis Romani exercitus validior 
manus? Quid exspectamus? An ut nostris fultus virtutibus, aliis debeat 
quod imperator est, et nos aliis cedamus quod in jure nostrae potestatis 
est? Certe si honorare nolumus, non derogemus. Nec faciamus hanc injuriam, 
ut nostro judicio repudietur quasi indignus imperio, quo dignus habetur 
Vitellius. Postremo
-----------------------------------------------------------
cum in Italia sint frater ejus et filius Domitianus, verendum profecto 
est, ne qui suis ornamento esse jamdudum debuit, sit periculo: aut si illi, 
ut arbitramur, tyrannum urgere coeperint, huic fraudi sit, quod et frater 
et filius rebellaverint, et incipiamus reum spectare, quem videre noluimus 
imperatorem. His secum milites vociferantes, adoriuntur Vespasianum, rogant 
ut Romani imperii suscipiat gubernaculum. Ille autem abnuere ac se indignum 
dicere: esse jam constitutum imperatorem, refugiendum civile bellum. Illi 
instare promptius, ille resistere perseverantius. Postremo reluctantem 
armati circumsistunt gladiis mortem minantes, qui adverterent sibi crimen 
manere, et grave periculum si refugisset: ita cessit potius imprimentibus, 
quam
-----------------------------------------------------------
recepit voluntarius, quod ambire alii solent. Urgebant milites, suadebant 
duces: curam prius quam honorem induit, festinavit in Aegyptum, sciebat 
enim maximas vires illic esse Romanae reipublicae, unde alimonia ministraretur: 
subsidium sibi quaerendum, si vinceret: aut refragium Vitellio, si trahendum 
diutius bellum putaret. Esse etiam illic duos ordines militarium virorum, 
quos sibi adjungere properavit, ut urbs maxima, et plurimis naturae munimentis 
circumdata, in suo potius jure, quam in alieno maneret, ad utrumque belli 
eventum satis utilis. Ideoque de locorum situ, ac potissimum de ipsa urbe 
metropolitana, vel paucis dicendum rati.



          CAPUT XXVII.
Urbem Alexandriam condidit Alexander, cui ob virtutem inditum magni ducis 
cognomentum. Ea
-----------------------------------------------------------
inter Aegyptum et mare quasi claustrum interjacet, civitas importuosa, 
ut fere pleraeque Aegypti, et ab externo difficilis accessu, cum sit in 
remotioribus Asiae partibus jacens. In Europa, quia ipsa Aegypti aridis 
Libyae conterminat; meridiana autem ejus superiora, quae disterminant ab 
Aethiopibus Sienem, et innavigabiles Nili fluminis cataractas. Ab oriente 
refunditur mare Rubrum, Clitro tenus, qui locus extremis ultimus terris, 
pervium ad Indos aperit iter navigaturis. Septa igitur ex una parte ferventibus 
incendiis solis, Indico inde atque hinc Aegyptio mari uno tantum muro septentrionali 
innititur terrae, quod ducit in Syriam. Caetera interclusa undique, et 
naturae subsidio vallata: dividuum tamen septentrionalis plagae eidem munimentum, 
et gemino
-----------------------------------------------------------
quodam limite patens, quo vel peregrinae ad eam per maria Aegyptum devehuntur 
copiae, vel liberior ad terras usus diffunditur. Terra jacet in infinitum 
modum. Nam inter Sienem et Pelusium longitudo universa stadiorum duum millium, 
si fides assertis adest; et ab Plinthine usque Pelusium, stadiorum item 
trium millium sexcentorum: inassueta imbribus regio, nec tamen pluviarum 
indiga, cui Nili irrigua spontaneos imbres ministrant.
-----------------------------------------------------------
Utrimque ei Nilus est, coeli ubertas, terrae fecunditas: arva temperat, 
solum opimat, nautis et agricolis juxta usui: hi navigant, illi serunt: 
isti circumvehuntur per sua rura navigiis, illi excolunt aratro serentes, 
viantes sine carpento. Distinctam cernas fluentis et quasi quibusdam excelsam 
moenibus navigiorum, totis domicilia terris vagantur, quae Nilo circumfluunt. 
Est enim navigabilis usque ad urbem (ut appellant) Elephantinorum: ulterius 
navem procedere cataractae quas diximus, non sinunt: non defectu gurgitis, 
sed totius fluminis praecipitiis, et ob quamdam aquarum ruinam. Portus 
urbis, ut plerique maritimorum locorum aditus, difficilis accessu, et longe 
difficilior caeteris, quasi ad formam corporis humani in capite ipso et 
in statione capacior,
-----------------------------------------------------------
in faucibus angustior, qua meatum maris et navium suscipit, quibus quaedam 
spirandi subsidia portui subministrantur: ubi quis angustias atque ora 
portus evaserit, tanquam reliqua corporis forma: ita diffusio maris longe 
lateque distenditur. In dextra vero portus insula est brevis, et in ea 
turris maxima, quam Pharum in commune Graeci ac Latini ex ipsius rei usu 
appellaverunt, eo quod longe videatur a navigantibus, ut prius quam in 
portum appropinquent, nocturno maxime tempore, terram finitimam sibi esse 
flammarum incendio cognoscant: ne decepti tenebris, in scopulos incidant, 
aut vestibuli limitem non queant comprehendere. Sunt itaque illic ministri, 
per quos subjectis facibus caeterisque lignorum struibus, adoletur ignis 
quasi terrae praenuntius, et index faucium portuensium, demonstrans
-----------------------------------------------------------
ingrediendi angustias, undarum sinus, vestibuli anfractus, ne perstringat 
tenuis carina cautes, et in ipso ingressu offendat inter opertos fluctibus 
scopulos. Itaque directum cursum paulatim inflecti oportet, ne caesis illisa 
saxis ibi incurrat navis periculum, ubi speratur effugium periculorum. 
Angustior enim aditus in portum quia a dextera parte latere arctatur, a 
laeva rupibus, quibus obstructum est sinistrum latus portus. Circa insulam 
quoque instructae ingentis magnitudinis moles dejiciuntur, ne assiduo assurgentis 
impetu maris, cadant fundamenta insulae, atque vi nimia solvantur. Unde 
fit, ut illidentibus sese in partem insulae fluctibus, et currentibus in 
adversum inter scrupeas rupes, molesque constructas, canalis ille medius 
semper sit
-----------------------------------------------------------
inquietus, atque exasperato transitu periculosus fiat navigiis incessus: 
amplitudo portus stadiorum XXX, statio tuta, placiditas maxima quamvis 
tempestate: quia memorati oris angustiis atque objectu insulae repellit 
a se undas maris, et fit intus tutissimus portus compensatione quadam ingressus 
periculosi: quia per easdem portuensis oris angustias totius portus defenditur 
sinus, et summovetur a tempestatibus, placidatur a frigoribus per quos 
ingressus exasperantur.
-----------------------------------------------------------
Nec immerito vel tutamen, vel magnitudo portus hujusmodi est, cum in eum 
quae ad usum totius orbis proficiant, convectari necessarium sit. Nam et 
populi innumerabiles eorumdem locorum, ad usum sui expetunt totius orbis 
commercia, et frugum regio ferax, caeterorumque terrae munerum vel negotiorum 
abundans, totum frumento alit atque instruit necessariis mercibus orbem 
terrarum.



          CAPUT XXVIII.
Compositis itaque erga se rebus in Alexandria Vespasianus, et studiis omnium 
qui rem militarem gerebant, circa suum imperium conspirantibus, securus 
absentiae, reditum in Syriam maturat: convento mandatis tamen Tiberio Alexandro 
qui tunc Aegypto praesidebat, ut ejus exercitus qui tum in
-----------------------------------------------------------
superioribus partibus erat, gratiam sibi consociaret, ipse quoque necessitatem 
imperii Romani, quibus posset adjuvaret viribus. Quae sibi imposita forent, 
Tiberius per epistolam provincialibus et militibus insinuavit, idque ab 
omnibus cum laetitia susceptum, fides promissa, effusus favor. Vespasianum 
Caesarea suscipit: inde Beritos, legationibus urbium cum summo gaudio confluentibus. 
Illic etiam Josephus solvi praeceptus vinculis jussu imperatoris, adjuvit 
Titus ut frangerentur potius, quam solverentur catenae. Quod si frangerentur, 
ita esset quasi non fuisset ligatus. Placuit patri securim deferri, jussit 
frangi catenas, ut adverterent Judaei sibi quoque veniam non negandam, 
si converterentur et pacem rogarent: simul quia non alieno eum arbitrio 
jam reservabat,
-----------------------------------------------------------
cum ad se rerum omnium delata arbitria forent.



          CAPUT XXIX.
Ventum Antiochiam: ibi tractatu habito, unde oporteret ad Italiam transmittere: 
quia tuta in Aegypto vel Alexandria omnia consideraverat. Consultum celeritati. 
Dimittit itaque Mutianum cum parte multa equitum et exercitus pedestris, 
ut praeveniret in Italiam adventum imperatoris. Is prolixae navigationis 
revocatus formidine, per Cappadociam et Phrygiam iter direxit. Antonium 
quoque praecepit praefectum tertio ordini militari qui erat in Mysia, in 
imperatam se Italiam effundere, prius quam Vitelliani sese moverent. Nam 
Vitellius quasi crapulatus et somno demersus, convivii rem geri existimans, 
non imperii, in tantis positus negotiis dormiebat.
-----------------------------------------------------------
Denique vix tandem excitatus nuntio advenientis Antonii, dirigit Cecinnam 
cum exercitus parte, et periculi sui summam alieno arbitrio committit fretus 
Cecinnae viribus, quod Othonis manum fuderat. Ille circa urbem Cremonensium 
Antonio occurrit advenienti: explorat omnia, cognoscit praevalidam manum 
e diversis affore, strenuam bellis, exercitatam triumphis: se contra nec 
viribus aequis, nec numero pares posse decernere adversum validiores: convocatis 
centurionibus suadet bello desistere, quod essent numero inferiores, et 
gloria imperatoris
-----------------------------------------------------------
praeponderaret: satis in bello valere famam ducis rem summam gerentis: 
Vespasianum in Gallicanis partibus, et Britanniarum victoriis emicuisse: 
Vespasianum orientalibus succinctum adoreis, magno uti sui nominis praejudicio: 
Vitellium autem nihil aliud nisi vino solutum, et inter convivia pridiana 
semper ructantem epulas, nihil aliud exspectare, nisi ut cum hostis adveniret, 
ebrius pereat sine sensu doloris. Ex illo augeri militum animos tanti gloria 
imperatoris: ex isto dejici per opprobria ejus, et turpitudines: consulendum, 
ne prioris belli famam omitteret: licet vicerint Othonem Vitellio parem, 
adversus eum nunc esse negotium, qui totum orbem triumphis suis cinxerit; 
praeveniendam gratia necessitatem, ut civem potius Vespasianum eligant, 
quam hostem experiantur.
-----------------------------------------------------------
Miserum esse bello civili vincere, quanto miserius. vinci, ut videaris 
hostis tuorum! Victori patria manet, victo perit: aut si manet, ad sceleris 
invidiam manebit, ut videamur civibus intulisse bellum pro tyranno. Qui 
enim vincitur non jam civis, sed tyrannus est. Quid conserimus noxias manus? 
Semel satis sit sceleri vicisse, ut pudeat cui vicerimus. Putavimus vel 
imperium sobrium fore, vel rerum molibus exspergefactum, somno perpetuo 
renuntiare. Quid exspectamus diutius? Pericula nostra ingrata sunt omnibus 
commilitonibus: omnibus populis judicia nostra reprehensa et condemnata 
propter electi flagitia. Qualis sit considerate, qui etiam victor repudiatus 
est. Consultandum certe prius de belli eventu, et sic praeliandum. Si pericula 
praevenerint,
-----------------------------------------------------------
frustra consules; ubi consilium placuerit, recte incipies. Quod solliciti 
ducis esset: explorata sibi omnia, patuisse Vespasiani exercitum esse validiorem, 
fidem suam pro Vitellio jamdudum probatam, quando praesumpsit de belli 
eventu, victoriam secutam quando diffidit: in promptu esse, quid sit futurum. 
Neque vero mortem suam sibi esse formidini, sed exercitus Romani periculum: 
et quod plus dolet viris, partae jam dispendium laudis, ut videantur victi, 
qui solent vincere. Sibi certe cavendum, ne judicetur: et illud non fortitudinis, 
sed eventus fuisse, quod vicerit bello superiore, et istud ignaviae, quod 
victus postea sit.



          CAPUT XXX.
His atque hujusmodi sermonibus abduxit in sententiam
-----------------------------------------------------------
suam milites, ut secum ad Antonium pergerent voluntarii, atque ei se traderent: 
sed ut se habet vulgi maxime militaris mobilitas, compuncti sunt plerique 
per noctem in cubilibus suis, deserti ut Vitellii poenitentia: ne si superior 
fieret, nullus sibi veniae locus superesset, qui imperatorem proprium dereliquissent. 
Et surgentes primo cum obviis quibusque, deinde cum omnibus conferre coeperunt, 
quomodo erratum emendarent; evaginatisque gladiis, insiluerunt super Cecinnam 
volentes ultum ire injuriam suae prolapsionis; sed intervenientibus centurionibus
-----------------------------------------------------------
et chiliarchis, a nece quidem ejus temperandum rati, victum tamen Vitellio 
dirigere parabant. Quo cognito, Antonius movit eos quos secum deduxerat, 
et armis super defectores irruit: at illi viso agmine partis adversae, 
paraverunt se ad praelium: sed paulisper ausi resistere, ubi se convertere 
ut Cremonam confugerent, cum equitibus Antonius occurrit, atque omnes praevenit 
aditus: ne confugientes reciperentur, clausosque ante urbem interfecit. 
Caesa illic multitudo maxima, reliquos in ipsam urbem persecutus peremit. 
Direpta omnia, plurimi incolae praedae causa necati, dum sua vindicant. 
Exstincta triginta millia et ducenti viri, qui aderant de exercitu Vitellii. 
Primusque (id enim Antonio cognomentum erat) quatuor millia quingentos
-----------------------------------------------------------
de Mysiacis militibus amisit: quoniam desperatione salutis ulcisci se volentes 
Vitelliani, ubi circumventos se videre, haud incruentam et ipsis Antonianis 
victoriam cessere. Solutus vinculis Cecinna, dirigitur ad Vespasianum ab 
Antonio; ibique non solum salutis securitate; sed etiam praemiorum solutione 
consolatus est maculam proditionis.



          CAPUT XXXI.
Cujus victoriae nuntio elatus Sabinus, volens et ipse commendationem sibi 
apud imperatorem parare, si praeveniret advenientem Antonium Vitellii vel 
exitio, vel expulsione: aut si resisteret Vitellius, superveniret Antonius, 
qui jam jamque affuturus audiebatur, congregat sibi militarem manum ex 
his ordinibus qui Romae positi curabant munia vigiliarum,
-----------------------------------------------------------
occupat nocte et Capitolium: plurimi ad eum nobilium per diem confluxere, 
inter quos etiam Domitianus Vespasiani germano editus, qui metuens, ne 
in se quasi in Vespasiani nepotem, Vitelliana ultio derivaretur; inter 
duos positus Vitellios, propiorem adoritur, minus sollicitus de remotiore 
(plus enim propiora terrent pericula). Indignatusque immittit Germanos 
in Capitolium, qui praeferoces immanitate gentis, simul numero validiores, 
circumvenerunt rebellatricem Sabini catervam: interfecti prope omnes. Domitianus 
tamen cum plerisque nobilium, dum Germani ad superiora Capitolii nituntur, 
et a Sabino ejusque sociis loci pelluntur, suffragio fugiendi locum reperit, 
aut forte, quia et ipse malo publico reservabatur tyrannus futurus: Sabinum 
Vitellius excruciatum
-----------------------------------------------------------
necat, diripiuntur omnia munera oblata Capitolio, templumque incenditur.



          CAPUT XXXII
Post diem Antonius adest: e diverso occurritur, trino circa ubis moenia 
congressu habito: fusi caesique omnes Vitelliani: interea Vitellius epulabatur, 
ne amitteret moriturus prandium, et redundantioribus (ut in extremis solet) 
mensae sibi ultimae dapibus refertiebatur. Obruebat se vini poculis frequentioribus,
-----------------------------------------------------------
ut sensum amitteret futuri vel opprobrii, vel periculi: rapitur e convivio, 
trahitur per multitudinem, insultatur morituro, inferuntur injuriae, quas 
ebrius non sentiebat. In media perimitur urbe, vina simul et sanguinem 
fundens, eructans crapulam; qui si diutius vixisset, luxuriae sumptibus 
et pretio mensarum Romani imperii opes abligurisset. Denique octo mensibus 
et quinque diebus imperitavit. Et jam Roma edacitate ejus defecerat. Numerata 
sunt alia caesorum supra quingenta millia.



          CAPUT XXXIII.
Sequenti autem die Mutianus et Antonius cum exercitu pariter ingressi, 
vix finem necandi furentibus militibus imposuere, eo quod praesumptores 
constituendi imperii Vitellianos persequebantur, et
-----------------------------------------------------------
explorabant privatorum domos, tanta perciti indignatione, ut cum de populo 
aliquos metu latentes investigassent, prius quasi Vitellianos ferirent, 
quam cognitio veritatem manifestaret, ut saepius vincentium furor interrogationem 
praeveniret. Et quia absens erat Vespasianus, quasi ad interregni vicem 
Domitianum publicis Mutianus praefecit negotiis, ne quid ejus deesset rebus 
secundis. Nondum tamen Domitiano se penitus infuderat libido flagitiorum: 
rudis adhuc vitiis, et tiro criminibus ut potestatibus. Vespasianus hieme 
retentus, atque intercluso ventis mari, cum filio Alexandriam rediit: illic 
victoriae nuntio plebisque Romanae comperto in se favore, profectionem 
maturandam constituit, ne quid absente se novaretur: nec tamen incuratum 
Judaeae
-----------------------------------------------------------
bellum reliquit, quod filio, quasi consorti suorum operum ac successori 
committendum putavit: ut neque Romanis ipse deesset, neque Judaeis Vespasianus, 
quem filius repraesentaret. Exsecutor igitur paterni electus triumphi, 
cum electa manu dirigitur Titus, pedes egreditur, Nicopolim petit. Abest 
ea civitas ab Alexandria viginti quatuor stadiis: inde militibus classi 
navium majorum impositis, Nilo decurrit usque ad urbem Thoni. Unde progressus 
habitavit in civitate cui nomen Thamna. Secunda mansio viantibus civitas 
Heraclea, tertia Pelusium: duobus diebus stativorum gratia Pelusii transactis, 
per desertum agens iter, pervenit usque ad Casii Jovis templum: succedit 
ei Ostracine mansio aqua locus indigens; tamen diligentia incolae sibi 
subsidium
-----------------------------------------------------------
paraverant, ut instituerent ductus aquarum. Exceperunt Rhinocoluri exercitum 
progredientem, non sine grata refectione. Occurrit urbs Raphaea, quae civitas 
Syriae principium est, ex Aegypto commeantibus. Ventum est Gazam, ea erat 
quinta civitas advenientibus. Inde in Ascalonem, deinde Jamniam ex qua 
transitum in Joppen, perventum in Caesaream: ubi necesse erat paulisper 
morari, congregare quoque militum manum, quae adhuc in hibernis agebat, 
et jam hiemis asperitas deficiebat.

      


        LIBER QUINTUS.

          CAPUT PRIMUM.

-----------------------------------------------------------

Anno primo delati imperii Vespasiano, bellis asperis Judaea et seditionibus 
domesticis lacerabatur, nec per hiemem inducias malorum egerat, quando 
solent bellorum saeva requiescere: quin etiam tertius ei tyrannus Eleazarus 
accesserat, quasi emendaturus vitia superiorum; qui conjurantibus secum 
Juda, et Zenonis Simone, et Ezechia non ignobili juvene, quos plurimi alii 
comitabantur, et occupatis templi interioribus et circuitu omni, supra 
fores in vestibuli ipsius fronte, arma constituere. Joannes tamen conspirantium 
numero praestabat et factionis multitudine, sed loco inferior: quamvis 
nequaquam feriaretur, sed repugnaret superioribus, gravabatur tamen, quod 
supra verticem haberet hostes. Simon vero
-----------------------------------------------------------
quem sibi tyrannum populus introduxerat, superiora urbis tenebat: inferiora 
quoque populo ipsius replebantur. Trino praelio laborabat intra se civitas: 
nulla intermissio, nulla requies, nullae induciae: momentis omnibus dimicabatur. 
Multi ruebant, innumeri jugulabantur, manabat sanguis, foedabat universa, 
ipsa replebat templi limina, passim ruebant cadavera: sagittis alii, alii 
missilibus feriebantur. Inter tres medius erat Joannes, inferior Eleazaro, 
superior Simone: quo superabatur ab Eleazaro, eo ipso superabat Simonem: 
medius enim inter utrumque eum locum tenebat, ut quo plus gravaretur ab 
altero, et ipse plus noceret alteri, instructior tamen caeteris subsidiis 
machinarum, et genere telorum bellum aequabat; ita tamen, ut praeter eos 
qui bellum
-----------------------------------------------------------
moverent, plerique etiam sacerdotum interficerentur, atque inter ipsas 
quas mactaverant hostias, immolarentur: quamvis enim frequens super universos 
rueret telorum seges, et ubique ferverent praelia; tamen sacerdotes sacrificandi 
ministerium solemniter obibant: nec feriabantur commisso sibi munere, et 
quo in interioribus erant templi, eo gravius perimebantur: quia tormento 
acti vehementiores ictus habebant. Plerique etiam qui de ultimo orbe precatum 
venerant, sperantes remedia salutis, quo magis templo inhaeserant, eo majoribus 
periculis involvebantur. Cerneres externos cum civibus, sacerdotes simul 
et profanos jacere, graves cum turpibus, luxuriosos cum abstinentibus, 
confusoque omnium promiscue sanguine, et quasi profluvio decurrente,
-----------------------------------------------------------
interiores ipsos stagnare secessus templi: in circuitu omnia cruore tumescere, 
ut plerique, dum invicem propugnatores partium petunt, lubrico offensi, 
quassati furore, in sanguine demergerentur: nec sic tamen periculis territi 
abstinebant a praelio tyrannorum satellites: et quo majus periculum, eo 
amplius desaeviebat tempestas furoris. Si iis gravius incubuerat exitium, 
alii quasi ad victoriam vehementius invitabantur, ut turbatos deferrent. 
Et Eleazaro quidem vel Simoni cedendi potestas erat, ut quasi
-----------------------------------------------------------
quibusdam vel horarum se repararent induciis: Joannes vero semper in procinctu, 
momentis omnibus in certamine: si superiores quieverant, urgebant inferiores 
ex parte Simonis: si hos perturbaverant, Eleazarus infestabat: nec ipse 
tamen illos quietos esse patiebatur: ubi alios depulerat, in alios prosiliebat, 
pervigil in certamine, et ipsa impiger crudelitate: ubi parcebant telis, 
ignes jaculabantur, qui comprehensis tectorum fastigiis depascebantur domos, 
quae refertae frugibus caeterisque subsidiis alimentorum, ad belli tolerantiam 
prolixioris, pariter exurebantur: majorique pabula incendio dabantur, ruebant 
ambusta materiarum, devolvebantur sublimium aedificiorum culmina. Ita sanguine, 
incendio, ruina, fame, totius urbis nervi succidebantur.
-----------------------------------------------------------
Nullus locus periculo vacabat, nullum consilio tempus reperiebatur, nulla 
spes conversionis, nulla fugiendi copia erat. Moesta omnia, plena horroris, 
plena immanitatis, ubique luctus, ubique pavor, ubique clamor mulierum, 
ejulatus senum, morientium gemitus, viventium desperatio, ut miserabiles 
eos diceres, qui remanserant; beatos qui obierant.



          CAPUT II.
Quomodo decepta, civitas, populis tuis, quibus quondam videbaris beata? 
Quomodo expugnata es tuis armis, atque in te conversae manus tuae sunt, 
quae solebas sine armis vincere, et sine ullo praelio hostem ferire, cum 
pro te angeli dimicarent, et militarent tibi fluctus maris, terrae hiatus, 
coeli fragores? Exsurge nunc, Moses, et vide gentem tuam et haereditatem
-----------------------------------------------------------
populi tibi crediti perire manibus suis. Aspice populum illum Dei, cui 
pervium gradienti mare patebat, cui esurienti escas coelum subministrabat, 
sine mari clausum, sine Pharaone obsessum, sine terrarum sterilitate jejunum. 
Exsurge, Aaron, qui aliquando, cum propter offensam Dei omnipotentis mors 
plurimos populi depasceretur, stetisti inter viventes ac mortuos, et mors 
stetit, atque objectu corporis tui haesit lues, nec transire potuit ad 
contagionem viventium. Suscitare et tu, Jesu Nave, qui muros inexpugnabiles 
Hiericho sacerdotibus tuba canentibus complanasti; et vide populum cui 
exteros subjecisti, nunc eumdem subjectum opprimi. Suscitare David, exasperantem 
spiritum citharae suavitate solitus excludere; et vide, quemadmodum dominetur
-----------------------------------------------------------
furor, atque omnem suavitatem psalmorum tuorum ex perditorum sensibus obsoluerit, 
et unusquisque de principibus populum universum ad mortem offerat, ut libertatem 
extorqueat, pro quo te ipsum morti offerebas. Suscitare, Elisaee, qui hostem 
introduxisti in Samariam, et amicum fecisti: per te in castris Syriae quadrigarum 
increpuit fragor et vox equitum et vox virtutis: fugit hostis, evasit obsidionem 
Judaeus. Ubi nunc ista merita, ubi nunc istae operationes sanctorum? Nec 
mirum, si amiserunt prophetarum opera,
-----------------------------------------------------------
qui negaverunt prophetarum arbitrum: ideoque in te Judaea arma vertuntur 
tua, et orationes tuae nihil tibi prosunt, quia fides tua nihil operatur: 
ideo adversum te factus est populus tuus, quia in te conversa est perfidia 
tua. Quod remedium quaeritur, ubi auctor remedii non reconciliatur? Quid 
putabas futurum, cum tuis manibus Salvatorem tuum crucifigeres; cum tuis 
manibus vitam tuam exstingueres; cum tuis vocibus advocatum tuum exterminares; 
tuis intestationibus auxiliatorem tuum interficeres? Nisi ut in te quoque 
tuas injiceres manus. Habes quod petisti: eripuisti tibi praesulem pacis, 
petisti necari vitae arbitrum, concedi tibi Barabbam, qui propter seditionem 
factam in civitate et homicidium, missus fuerat in carcerem. Ideo salus
-----------------------------------------------------------
abs te recessit, pax abiit, quies destitit, data est tibi seditio, datum 
excidium: agnosce tibi hodie Barabbam vivere, Jesum mortuum. Ideo in te 
regnat seditio, pax sepulta est, ut crudelius a tuis pereas, quam si ab 
alienis perires. Quid tantum tibi, miserabilis civitas, Romanus suis armis, 
quantum populus tuus malorum invexit? Ut cum Romanis impugnares, tui fecerunt: 
pacem volebant Romani, tu bellum indixisti. Quid causae erat, ut fortiores 
lacesseres? Durum sane, quod contra legem sacram templum gentilis intravit: 
sed jam non eras Dei templum, non eras Dei civitas, nec esse poteras, qui 
eras mortuorum sepulcrum, et praesertim tuorum quos ipsa occideras, non 
quos ab hoste amiseras. Quomodo enim vitae esse domicilium poteras, quae 
eras mortis habitaculum,
-----------------------------------------------------------
diversorium scelerum, latronum spelaeum? Jacuerunt in te Ananus et Jesus 
insepulti sacerdotum principes: et illi dudum sacerdotalibus amicti stolis, 
qui venerationi etiam exteris fuerant, deformi jacuerunt cadavere, escae 
volatilium, devoratio canum, membra laceri tota dispersa urbe, ut deplorare 
veteris sanctitatis species videretur, tantam sacri nominis contumeliam, 
et speciosi quondam muneris deformitatem: sed ipsa tibi hujus indignitatis 
exordium fecisti, quae in medio sinu tuo occidebas prophetas, quae lapidabas 
sanctos Domini. Ante templum jacuit Zacharias exanimis; jacuit inhumatus: 
hic ergo sanguis illum lavat. Quae causa autem mortis Anano, nisi quod 
increpavit populum tuum, quod non insurgeret pro templi defensione,
-----------------------------------------------------------
quia expostulabat libertatem proditam, virtutem desertam, calcatas veterum 
sacrorum reliquias, commaculata altaria: relinquendum asserebat populum 
usu simulacrorum insensibilium et statuarum de marmore, nihil jam sentientem. 
Multa enim animalia referre solent vel vindictae vicissitudinem, sentire 
injuriam, incitari aculeo, declinare verbera: qui ergo nec excitatur, nec 
declinare novit quod noceat, similis est non sentientibus. Et re vera ubi 
est libertas illa tua, cujus studio quondam non Aegyptiis, non Palaestinis, 
non Assyriis, postea non Medis cedendum
-----------------------------------------------------------
aestimavisti? Ubi est illa Machabaeorum fides, quae quondam in paucis fudit 
Babylonios, Persas fugavit, Demetrium perculit: ad postremum in parvulis 
et mulieribus Antiochi arma, gladios incendiaque superavit, et pro observatione 
patriae legis mori maluit, quam regis imperiis obtemperare? Ubi est illa 
devotio patrum pulcherrima passionum omnium, qua se non pro liberis, non 
pro conjugibus magis, quam pro templo Dei morti offerebant? Ante et virga 
Aaron sacerdotalis floruit, recisa de silvestri radice: nunc et fides aret, 
et sepulta est pietas, et abiit omnis virtutis aemulatio. Nec mirum, si 
populus a Deo recessit, et improbum contradictionis spiritum sequitur, 
in seipsum divisus est. Quomodo enim pacem suam tenere poterat, qui pacem 
Dei repudiavit?
-----------------------------------------------------------
Pax Dei Christus est, qui fecit utraque unum. Merito ergo ex uno populo 
plures adversus se facti sunt, quia noluerunt sequi divisi consociantem 
Jesum, sed secuti sunt conjuncti dividentem furoris spiritum. Solvebas 
igitur Hierusalem mercedem perfidiae tuae, cum ipsa tuis manibus destrueres 
munimina tua, cum tuis mucronibus foderes viscera tua: ita ut hostis misereretur, 
et tu occideres: ut ille parceret, et tu saevires. Videbas enim, quod Deus 
adversum te pugnaret, et Romanorum partibus fungeretur, ut ipsa tibi inferres 
voluntariam proditionem. Et ideo spectatores malebant esse Romani, quam 
percussores, ne ferventibus tuis inter se visceribus, manum admovere contagionis 
magis quam fortitudinis aestimarentur. Ad haec nefandae
-----------------------------------------------------------
caedis supplicia accedebat impiae immanitas crudelitatis, ut sepulturam 
omnibus qui vel in templo necati fuerant vel circa urbis plateas, negarent: 
nec humare cuiquam vacabat, dum bello inter se occuparentur, feriendique 
magis quam humandi cura universos tenebat. Ita quodam furore occiderant 
pietatis officia, crudescebant impietatis ministeria, nihilque magis in 
tantis calamitatibus perierat, quam misericordia, quae sola solet allevare 
miserias, solari aerumnas. Nam et hi qui amiserant suos, non audebant humare 
propter formidinem, cum gravis terror ingrueret a diversae factionis principibus: 
et hi qui necaverant alienos, cavebant ne quis illos praeriperet ad sepulturam. 
Itaque necesse erat omnes timere, ne quod alteri donare vellent, id sibi 
sumerent:
-----------------------------------------------------------
vel quod pejus est, quem paraverant aliis usum sepulcri, eum ipsi non impetrarent. 
In templo igitur ipso pro unguentis bene olentibus, pro thymiamatis bene 
spirantibus, pro diversorum florum odoribus, gravis erat insepultorum cadaverum 
fetor, quos pluvia dissolverat, quos flamma combusserat, quos sol calefecerat; 
omnes artus caesorum civium diro odore fetebant: hinc resolutorum putredo 
viscerum, inde exustorum nidor, sensus omnes atque ora complebant viventium, 
ut ipsi non multo post graviore morbo consumerentur, ac se superstites 
ingemiscerent,
-----------------------------------------------------------
quo duriore poena perirent: eoque servatos, ut viderent cum patria simul, 
solvi etiam leges naturae, negari jus viventibus, pacem civibus, sepulturam 
defunctis, humana pariter atque divina maculari ac pollui, permixta omnia, 
criminosam esse misericordiam, religionis loco haberi crudelitatem. Castrum 
in templo, bellum in limine, fumus in altaribus: ea se spectare oculis, 
quae prophetis denuntiantibus non credidissent futura. Nonne de ipsis dixerat 
David: Polluerunt templum sanctum tuum, posuerunt morticina servorum tuorum 
escam volatilibus coeli: effuderunt sanguinem eorum velut aquam in circuitu 
Hierusalem, et non erat qui sepeliret? Simul enim tunc et gentes venerunt 
in haereditatem Dei quae auferrent omnia,
-----------------------------------------------------------
et templum pollutum est suorum funeribus, et insepulta jacuerunt cadavera 
interfectorum ad escam avium bestiarumque voracitatem: effusus sanguis, 
ut stagnaret in templo, deesset qui sepeliret: quia a viventibus in mortuos, 
a mortuis in eos qui adhuc viverent, furor transferebatur. Volebat aliquis 
defunctum humare? ipse exstinguebatur: et qui defunctum occiderat, in sepultorem 
transferebat iracundiam; ut illi sepulturam negaret, hunc exstinguebat: 
rursus qui sepultorem occiderat, majorem crudelitatem circa defunctum exercebat, 
ut jam nihil debentem odio, non sentientem supplicia, spoliaret supremo 
naturae debito. Quid illis aliud accidere poterat, qui divina non recipiebant 
oracula? Irridebant prophetarum annuntiationes, fas omne calcabant: non
-----------------------------------------------------------
credebant futura, quae ut fierent, ipsi acceleraverunt. Erat enim sermo 
vetus et frequens, tunc perituram urbem Hierosolymam, et sancta ejus exurenda, 
cum seditio belli legem incesseret, et domesticae manus templum Dei contaminarent: 
sed ne hoc quidem intellexerunt. Quoties enim excisa domus Dei, quoties 
seditio, quoties obsidio, quoties bellum? et numquam illa urbs periit, 
nisi quando verum templum Dei domesticis manibus crucifixerunt. Et quod 
illud templum? Audiant: Solvite templum hoc, et in triduo resuscitabo illud. 
Quid enim aliud nisi sacrilegium fuit, cum impias manus extenderent in 
auctorem salutis, cum lapidarent, cum verberarent, cum corriperent, cum 
occiderent? Tunc vere sancta eorum absumpsit ignis divinus: nam et
-----------------------------------------------------------
exusta a Babyloniis, reparata postea: destructa a Pompeio, reformata iterum: 
sed penitus exusta, ubi Jesus venit, et Spiritus divini calore soluta evanuerunt. 
Oportuit uberiore quadam deploratione praeire nos funus quoddam paternae 
solemnitatis, et velut exsequias quasdam prosequi, ac solvere juxta majorum 
instituta: sed veniamus ad exordium obsidionis Hierusalem.



          CAPUT III.
Reverterat in Judaeam Titus, et paucis diebus interpositis, ut replerentur 
ordines militarium numerorum de quibus lecta manus missa fuerat in Italiam,
-----------------------------------------------------------
bellum adolebat festinans comitari patrem, ne in pericula solum dimitteret, 
adversus Vitelliana arma conflicturum. Movit itaque iter magno decore exercitus: 
solitudo ubique, et parato agmine suspectans insidias, quia virtute se 
superiorem videbat. Venit per Samariae loca, suscepit eum Gosna, quae ad 
Romanos jamdudum concesserat: ventum in Aulanam, unde aberat Hierosolyma 
stadiis XXX nihil amplius. Inde assumptis equitibus numero sexcentis perrexit 
equitatum ante urbem: exploratum quoque loci situm, munimentorum qualitatem, 
murorum altitudinem, studia plebis, quae ferebatur latronum armis premi, 
et factionum stipamine circumveniri: ut invita acquiesceret obsidioni, 
quominus voluntatem erga Romanos proderet, si libertas daretur. Speciose
-----------------------------------------------------------
igitur cum paucis equitabat in aggere publico, qui ad muros urbis dirigebatur, 
nec quisquam est visus progredi. Verum ubi ad obeundum murorum circuitum 
flexit equum in latus, cum caetera turba ducem sequeretur, erupere subito 
plerique de loco qui appellabatur contra Helenae sepulcrum, et exsilientes 
occupaverunt iter, ut includerent majorem equitum partem quae Titum sequebatur: 
ipse cum paucis praeterierat consulto insidiantium, ut destitutus a caeteris 
facilius opprimeretur: quia neque ad suos regredi facile erat, propter 
instantem hostium multitudinem; neque progredi ulterius fossa aut vallum 
sinebant, caeteraque locorum impedimenta, quibus anceps periculum inferebatur.



          CAPUT IV.

-----------------------------------------------------------
Videns itaque Titus in virtute sua positum sibi remedium salutis, nec aliter 
nisi ferro iter aperiendum: jam enim alii reflexis equis discesserant, 
dum et ipsi imperatoris filium secuturum sperarent, convertit equum hortatusque 
clamore caeteros ut sequerentur, supra hostem irruit: impossibile hoc videretur, 
quomodo potuit evadere, nisi notum esset, in bello plurimum audaciam posse, 
quae vel sola sibi murus est: deinde quia aliis pone sequentibus, vile 
vulgus sibi magis in periculo consulendum putabat, quam hostem persequendum: 
at si qui manum extenderat, ut equum teneret, feriebatur. Denique duo tantum 
ex Titi sociis interfecti: cum reliquis imperatoris filius ad suos revertit. 
Neque sane dubitandum videtur, quod intecto capite, nudus caetera:
-----------------------------------------------------------
utpote qui in excursu processerat, non ad bellum paratus, nec galeam nec 
loricam induerat, eo nihil exceperit vulneris, cum maxime in ipsum tela 
jacerentur, quod ad excidium urbis illius vir tantus reservaretur. Est, 
est profecto cor regis in manu Dei. Itaque ne cresceret audacia Judaeis 
eventu fraudis et doli, profectus ad urbem cum exercitu, post noctem redit; 
et de specula quadam unde civitas prospectaretur et templi magnitudo amplissima, 
demonstrat suis, cum qua urbe sibi bellum foret; impigros et cautiores 
esse oportere: quod innumerabilis sibi populus expugnandus foret, et fraudi 
paratus.
-----------------------------------------------------------
Ordinat qui muris ordines appropinquarent: quos adhuc fessos nocturno itinere 
cognoverat, quasi succenturiatos eminus locat. Paulatim proceditur. Ubi 
ventum ad montem Oliveti, vallis sub ipso media inter eum atque urbem interjacebat, 
cui nomen Cedron: ubi constitutum exercitum de muris aspicientes (nam sex 
stadiis aberat) seditionis ad tempus studia deposuere, et externis hostibus 
advenientibus, domestico foedere sequestrata civilium bellorum certamina. 
Plerumque enim etiam acerba odia metus comprimit. Denique cohortati sese 
invicem factionum viri, ut in unum conspirantibus studiis patriam defensarent, 
ne eorum discordia incruentam Romanis victoriam daret, freti numero hostem 
subito adoriendum putarunt, et improvisa eruptione primos turbavere.
-----------------------------------------------------------
Sed ubi se Romani ipso usu veteri, et diversorum generum praeliis exercitati, 
confirmavere animis ordine suo nexi, caedere incursantes coeperunt, scutis 
repellere, proturbare jactu telorum, haudquaquam tamen sine communi exitio. 
Et prope jam incubuerant Judaei, et nutabat acies romana, nisi cognitis 
rebus advenisset Titus et occurrens adversariis, confirmans suos reparasset 
praelium, et erexisset animos militum, increpans Romanas acies, confusae 
multitudini, non sine maximae ignaviae probro victoriam cedere. Repulsisque 
Judaeis, qui etiam valle divisos insectabantur, ad suos se victor recepit; 
securusque suffragii, quod loci superioris adversum inferiores, si tentarent 
congredi, subsidia dabat, ad aliam partem se Romanus exercitus convertit.
-----------------------------------------------------------
Discedente Caesare infundunt se de muris Judaei, et ingenti agmine super 
hostem irruunt: ita ut innumerae concursu multitudinis, milites fugerent, 
ac sese ad montium conferrent superiora: nudato latere, etiam caeteri qui 
praelium mallent, fugere. Interea Caesar in medio populi situs, orantibus 
plerisque ne se periculis daret, atque exercitu disperso summam periculi 
solus subiret, cum dominus esset orbis terrarum (non enim ut ante, vice 
militis pugnaret, sed imperatoris, in cujus periculo pernicies esset universorum) 
non acquievit; sed militiae decus praeponens saluti, apud quem gloriosa 
mors vitae opprobrio praeponderaret, adversum pectus hostibus refert, territisque 
quos adversum ierat, in alios sese retorquet. Sola enim spe sui et nimis 
notae atque alacris fortitudinis
-----------------------------------------------------------
gloria perturbabat hostem. Cedebant itaque quos accesserat, sed ex aliis 
partibus Judaei magis magisque infundebantur: ac pene concluserant Titum, 
nisi quia plerique militum videntes in medio belli versari Caesarem, conclamaverunt 
caeteris significantes, imperatoris filium periculis non relinquendum. 
Sic universos revocavit pudor atque armavit metus, ne deserti Caesaris 
ignominia inurerentur. Conversique in Judaeos, nisu omni ac virtute inconditam 
multitudinem in vallem urgebant, nec difficile fuit ascendentes relabi. 
Sic Titus fugientem numerum
-----------------------------------------------------------
militarem bis revocavit a fuga, periculoque pariter exuit et opprobrio, 
virtute pari usus, et ad postremum pudore. Qui dum ignaviam declinat, virtutem 
invexit: primum ne Caesar relinqueretur; post etiam, ut hostis repelleretur.



          CAPUT V.
Post haec ubi forense praelium paulisper quievit, internum successit. Namque 
paschalis interventu celebritatis, subornatis plerisque Joannes, qui quasi 
observationis gratia templum adirent, et tamquam sociis data ingrediendi 
copia, dolum patravit. Ingressi enim specie civili, sed interius armati, 
rejectis exuviis gladios attollunt loricato pectore, et praeliari accincti 
munimine. Quo terrore perculsi, qui intra templum inermes celebrati vacabant, 
exsilierunt,
-----------------------------------------------------------
templumque vacuum dereliquerunt. Eos illis secutis, et quos potuerunt comprehendere, 
jugulantibus, alios ultra templi circuitum persequentibus, irrumpendi Joanni 
sociisque ejus occasio data. Caesi illic multi mortales; ita ut etiam qui 
non restiterant, affictis causis aliquibus jugularentur: nec tranquillitas 
quietis proderat, nec silentium tacitis, nec cedentibus patientia. Comprehensisque 
interioribus templi, etiam Simonem inquietabat Joannes in secundarium locum, 
Eleazaro caeterisque principibus factionis tertiae sibi subrogatis.



          CAPUT VI.
Tertio quoque Titus progreditur in hostem, atque exercitum producit. Adveniensque 
offendit stipatam Judaeorum ante urbem multitudinem, specie volentium
-----------------------------------------------------------
se Romanis tradere, sed quasi reformidantium. Suspicatus dolum, et maxime, 
quoniam proxime conspiratos inter se et pertinaces viderat: non arbitratus 
credibile subito mutatos, admonuit milites fraudem cavendam, nec temere 
nisi secundum praeceptum suum, conferto agmine muris appropinquandum: ne 
a tergo illi qui urbem egressi fuerant, circumfunderentur. Subito de civitate 
increpuit sonus, et quaedam seditio dementer resultavit: aliorum egressionem 
voluntariam simulantium, aliorum etiam resistentium, quod illi aperiri 
sibi portas poscerent, hi clausas servari juberent: alii bellum, alii pacem 
optarent. Militum vulgus ad subveniendum his qui subveniri sibi de muris 
postulavissent, proripit sese: egrediuntur plerique praeruptim, sine ordine, 
sine
-----------------------------------------------------------
ullo modo tamquam occursuri advenientibus atque auxilium laturi, ut propiore 
remedio pluribus erumpendi confidentia tribueretur, vel resistentibus metus, 
aut inter reluctantes erumpendi sibi copia. Quibus a se tergo circumfundere 
coeperunt qui foris stabant, urgere circumventos: illi quasi ad murum confugere, 
nihil suspectantes ab his, qui pacem praetenderent. Inde quoque saxa, et 
tela injici, et subito ficta pax in praelium versa est. Unde conciti in 
hostes recurrunt, qui etsi circumvenire tentaverant progressus militum 
Romanorum; tamen metuebant et ipsi, ne
-----------------------------------------------------------
ab omni exercitu circumvenirentur. Itaque dum universos cavent, hos plurimis 
licet vulneribus impressis, et ipsi majore ex parte saucii, prope de manibus 
amisere, quos jam captos putabant. Secuti tamen usque ad Helenae sepulcrum, 
sicut moris est insultantibus clypeis concrepabant, illudentes Romanis 
quod eos jam secundo insidiis circumvenissent.



          CAPUT VII.
Caesar commotior regredientes misceri caeteris vetat, et concionem advocat, 
dicens: Magna cum sit virtus Romana, praestans universarum gentium populis; 
maxime tamen ea praecedit dispositionis ordine et praeceptorum obedientia: 
ea est enim disciplinae militaris custodia. Nec mirum si Judaei dolos intexant, 
fraudes struant: qui se judicent impares
-----------------------------------------------------------
fortitudine. Sed ut inferiorum est niti insidiis, sic fortiorum cavere 
ne virtuti illudat dolus. Mirari itaque se, quod illi in desperatione sibi 
congruant: Romanis non conveniat in meliorum processu: eoque fieri, ut 
illis effectus fraudis in vado sit, nobis virtutis conatus in ambiguo. 
Quod si validior esset fortitudo hostium quam fraus, superari minus flagitiosum. 
A paribus enim aut fortioribus vinci opprobrio vacat. Cum vero nihil in 
nobis offendat, nisi sola pugnandi immoderatio, et propria quaedam manuum 
intemperantia, quid nequius potest esse, quam praesente Caesare disciplinam 
repudiari militiae? Multum arbitror ipsas ingemiscere militiae leges, tantae 
dissolutionis flagitio: multum imperatorem, cum haec compererit, qui semper 
audiri se a milite
-----------------------------------------------------------
suo, quam timeri ab hoste maluit. Obedientia enim militis effectum properat; 
metus hostium differt victoriam. Quid judicaturum de filio patrem putatis, 
cujus tam vile imperium sit apud exercitum? Pronuntiatur enim de duce, 
cujus praeceptum dissolvitur: nec dubium quod saepius vindicatum sit in 
eos, qui contra imperium in hostem pugnaverint, quam in eos qui secundum 
imperium progressi, virtuti cesserint. Nam legibus egredienti ordinem praescripta 
mors est. Quid igitur futurum, ubi non unus, sed passim exercitus relinquit 
ordinem suum, et statutum ducis negligit? Cognoscite vos milites esse Romani 
imperii, plebis, senatus, apud quos sine praecepti auctoritate et vicisse 
crimen est. Hujusmodi oratione perterruit non solum praepositos militum, 
sed etiam universum
-----------------------------------------------------------
exercitum. Nam cum ipsos principes ordinum acrius peteret, videbatur omnes 
vindicaturus. Circumfusi itaque omnes rogabant, ut paucorum culpa qui primi 
destiterant, universis concederetur. Etsi non fuit properus ad delicti 
gratiam Caesar, fuit tamen exorabilis ad indulgentiam. Concessit cum summo 
pondere dicens: donare se omnibus, satisque in universos vindicatum invectionis 
auctoritate, eo quod animadversio in singulos usque ad factum procedere 
debeat, in multitudinem verbo tenus, illam usque ad poenam, istam usque 
ad correptionem. Saepe enim bonis exercitibus
-----------------------------------------------------------
praeliares lapsus futurae virtutis causas dedidisse.



          CAPUT VIII.
Post haec Titus in hostem iram convertit, et considerans inter tot praecipitia, 
tot praerupta periculosam obsidionem: cum repentinis irruptionibus praeventi, 
non haberent milites, quo referrent gradum, unde se in hostem proriperent, 
ubi machinos constituerent; jubet repleri ante urbem praecipitia: quae 
cum fierent, nec sic quidem Judaei exsortes erant praesentium periculorum. 
Afflictabantur domestico praelio, cum Romani in replendis praecipillis 
occuparentur. Nec exigua manus partis utriusque decem millia cum Simone 
erant, et quinquaginta eorum duces: Idumaei quoque ad quinque millia.
-----------------------------------------------------------
Simonis partibus astipulabantur, quibus praeerat Jacobus et Simon junior. 
Joannes autem interioribus templi (ea fraude qua supra diximus) occupatis, 
sex millibus armatorum stipatus, bellum accendebat. Adjuncta sunt ei etiam 
duo millia, cum aliis quadringentis viris postea quam coire coepere, studiis 
concinentibus ad urbis defensionem, Eleazaro et Simone Arim, quibus et 
ante utebantur, rectoribus. Quibus certantibus inter se, praeda erat in 
medio populus eorum qui vicerant, et quasi praemium certaminis, huc atque 
illuc pro evento vario transferebatur. Paulisper inter se convenerant more 
induciarum, et ad primum Romanorum impetum expergefacti, in veterem morbum 
febris internae aegris visceribus recidebant: ubi remissior erat exteriorum
-----------------------------------------------------------
morborum accessio. Foris erat plerumque bellum, intus seditio, eo jam gravior, 
quia et ipsa seditio bello alebatur, et bellum alebat. Duo de potentia 
certabant: populus inter utrumque, non de servitute anxius erat, sed ne 
ad dominum deteriorem perveniret.



          CAPUT IX.
Urbem Hierosolymam Chananaeorum quidam potens condidit, qui patrio sermone 
vocaretur Rex justus, quam primo Solymam nuncupavit: postea templum addidit, 
unde Hierosolyma dicta civitas est. Ea a principio suos incolas habuit 
de gente Chananaeorum. David primus vir Hebraeus Chananaeos expulit, constituit 
suos, qui in ea domum sibi regiam fecit. Voluit et templum Deo condere; 
sed
-----------------------------------------------------------
prohibitus oraculo, Salomonem haeredem reliquit, qui templum quod ipse 
voluerat, aedificaret. Salomon itaque templum fundavit: reliqui quoque 
reges ad ornatum urbis addidere plurima. Invidia ex magnificentia orta: 
inter omnia tamen opera templum praecellebat amplissimo opere, et fulgenti 
marmore: in quo erat deambulatorium, peripetasma pretiosum et maximum, 
cocco et hyacintho byssoque intextum et purpura. Non otiosa materia tantae 
diversitatis, sed cujus species materiam rerum latentium significaret: 
eo quod ejus
-----------------------------------------------------------
esset templum, qui coelo et aeri, terrae et mari, quasi creator elementorum 
dominaretur, atque omnia solus regeret et gubernaret. Cocco enim igneum 
coelorum figuratur, hyacintho aer, bysso terra, quod in ea nascitur: purpura 
mare, quae conchyliis maritimis inficitur, ut duo ex colore, duo ex generatione 
colligas. Denique princeps sacerdotum haec quatuor indumento suo exprimere 
consueverat, quando maxima celebritas erat festorum dierum, quasi totum 
mundum indueret, pro populo supplicaturus, in ejus figuram qui venturus 
erat princeps sacerdotum Jesus, qui tolleret peccatum mundi. Femora princeps 
sacerdotum linteo interius operimento tegebat, eo quod prae caeteris in 
sacerdote fides mentis quaeritur, et corporis castimonia quae
-----------------------------------------------------------
succingere debeat carnis intemperantiam. Duo erant tabernacula sacra, unum 
interius, alterum exterius: in hoc semper introibant sacerdotes: in illud 
interius quod secundum appellabatur, semel introibat tantummodo princeps 
sacerdotum, non sine sanguine, quem offerret pro se et pro populi delicto. 
Hoc significante Spiritu sancto, venturum Jesum, qui vere solus intraret 
interiora divinorum penetralia sacramentorum, et arcana substantiae coelestis 
qui nosset omnia. Solus quoque Patri sanguine suo totum mundum reconciliaret, 
ut et coelestium et terrestrium misereretur. Denique postea quam venit, 
pacificavit omnia per sanguinem crucis suae, quae vel in coelo vel in terra 
sunt. Intus thymiamaterium, intus mensa, intus lucerna: Thymiamaterium,
-----------------------------------------------------------
quod ita ad Deum Patrem, sicut incensum dirigatur maximi sacerdotis oratio: 
mensa, quod in ea passio Christi sit, et mysteria sacramentorum, unde et 
David dicit: Parasti in conspectu meo mensam; cujus velut duodecim 
panes, duodecim apostoli sint testes passionis ejus ac resurrectionis ejus. 
Lucerna quae supra candelabrum ponitur, ante sub modio erat, id est, sub 
legis mensura; nunc est sub gratiae plenitudine, heptamycho frequens lumen 
effundens, eo quod Spiritus sanctus septem maximarum gratiarum virtutibus 
Dei templum illuminaret. Trinitatis igitur cognitio in interioribus erat 
templi, quae dicebantur Sancta sanctorum, ubi reposita quondam virga Aaron 
floruit, quod sacerdotalis gratia in Christo amplius
-----------------------------------------------------------
esset operatura post mortem, qua mundum redemit. Ante templum erant quatuordecim 
gradus, per quos Ezechiae regis tempore umbra ascenderat, significans ei 
vitae finem futurum. Sed oraculo monitus, oravit et meruit mortis dilationem 
hoc indicio, quod iisdem gradibus sol refunderetur, qui significaret tot 
numero annorum commeatum ei vitae refusum.



          CAPUT X.
Cum igitur munita esset undique civitas plurimorum regum operibus; et maxime 
Herodis, qui castrum
-----------------------------------------------------------
cui nomen Antoniae ad summi operis magnificentiam communivit, et amplissimo 
ornavit decore, circumibat Caesar requirens, qua ex parte se posset facilius 
urbi infundere, inspectoque per totum circuitum muri ambitu, aestimavit 
in finitimo tumuli quo sepultus jacebat princeps sacerdotum Joannes, adoriendam 
obsidionem. Cui diligentius exploranti, adhaerens unus ex amicis Nicanor 
studiosius intendens muneri, sagitta percussus cadit. Propius quippe accesserat, 
dum putat aliquem profectum fore pacis futurae, si sibi conferendi sermonis 
daretur copia, qui potens ac validus ad tentandos audientium animos aestimabatur. 
Commotus Caesar, quod ei qui salutaria commoneret, improviso vulnere mortem 
irrogavissent, in praelium cogit agmina, bellumque
-----------------------------------------------------------
accenditur jactu telorum diverso, missilibusque maxime: admoventur arietes, 
queis feriuntur valida murorum. Quo perturbati omnes qui ante de dominationis 
inter se studio certabant, in concordiam coeunt, dataque impunitate superiorum, 
unum corpus fecere, et conspirati cogente periculo, urbem tuentur. Progressi 
quoque tumulos, ignem super machinas jaculabantur, ut destruerent aggeres, 
exurerent vineas, arietes incenderent: ac pene omnia machinarum genera 
exusserant, nisi electi plerique militum et sociorum, maxime ex partibus 
Alexandrinae urbis, strenue repugnavissent. Quibus tamen valide resistentibus, 
addidit Caesar adjumentum equitum potentiorum. Ipse quoque acriter pugnans 
sternit duodecim adversi agminis propugnatores.
-----------------------------------------------------------
Ita vis multitudinis reliquae exitium declinans in urbem revertit, et ab 
incendio Romana opera defensa. Cecidit eo praelio Joannes ductor Idumaeorum: 
dum ante muros, cognito sibi Romano militi sermonem conserit, ictus terga 
sagittae vulnere, continuo labitur. Arabum ferunt peritissimum de jaculatoribus 
ejus obitus auctorem: gravique moerore affectos Idumaeos, quod virum et 
manu promptum amiserant, et bonum consilio.



          CAPUT XI.
Sequenti nocte accidit ut tres turres quas Titus attolli jusserat supra 
aggerem, quo Judaeos vel ex aequo vel ex superiore spiculis figeret: subito 
nulla vi hostium ruerent. Quo sonitu Romanorum exercitus omnis turbatur, 
ea opinione quod ab hoste destructos
-----------------------------------------------------------
aggeres, succisas turres arbitrarentur, quae ruentes ingentem late stragem 
dedissent. Ac pene admissum erat facinus miserabile ut victores incertis 
per noctem hostibus fuga cederent, nisi quod tenebrae ruinaque ipsa, excito 
pulvere prospectum adimerent, ut quo fugerent incertum haberent. Quaerebat 
unusquisque de proximo quid accidisset, nec cognoscere veri poterat fidem, 
quia similiter ab omnibus ejusmodi casus ignorabatur, donec Caesar rebus 
compertis, insinuare praeciperet id quod acciderat, casus repentini, non 
ullius hostilis fuisse
-----------------------------------------------------------
irruptionis. Sic sedatus pavor, expugnandae urbis subsidium omne in viribus 
locatum. Nam cum altissima murorum essent, et pleraque ferro aut aere operta, 
atque ipsa altitudine hostes a jaculis defenderentur, Romani admovere arietum 
machinas, quorum ictu frequenti muri valida laxabantur: inniti levioribus 
spiculis coepere et sagitis, ut propugnantes averterent, impedimenta prohibentium 
detorquerent. Sic paulatim quatientibus murus cedebat: unde majorem ipsum 
arietem, excisorem urbium Judaei appellaverunt. Soluta itaque murorum parte, 
dereliquere Judaei muri ipsius propugnacula, securi, quod duos alios muros 
interiores haberent, et concessere ad murum secundum. Illis fugientibus, 
Romani ingredientes per cava muri, portas aperuere:
-----------------------------------------------------------
sic intromissus omnis exercitus, pene diruit murum exteriorem, ne bellantibus 
esset impedimento: aut si res adversae forent, claustrum refugientibus.



          CAPUT XII.
Diviserunt sibi loca Joannes et Simon conjurati circa murum secundum. Joannes 
cum suis in castro cui nomen Antonia, praeliabatur: ei propinqua erat porticus 
templi, quae vergebat ad partem septentrionis. Nam et ipse locus (in quo 
castrum postea Antonio vocabulo conditum) inter duas jacens porticus septentrionalis, 
hoc est, Brios nuncupabatur; Simon vero ad Joannis sepulcrum vicem tuendae 
urbis susceperat: his pro salute, Romanis pro victoria certamen erat. Quibus 
etsi virtus potentior ad congrediendum, locus tamen inferior ad obsidionem:
-----------------------------------------------------------
cum eos de muro gravaret praelium, temeritas Judaeis insolentior, fortitudo 
Romanis acrior erat: imminebant partibus duces; eoque major oriebatur contentio, 
dum quisque suis ductoribus pericula sua gestit probare. Simon suos urgebat 
terrore et formidine: Romanos Titus pudore sui quam maxime conveniebat, 
quod morte gravius arbitrantur, non exhibere pericula sua Caesari, cum 
ipse toties pro exercitu periculis offerre se non dubitavisset. Armabat 
eos vincendi consuetudo, et cedendi ignorantia: praecipueque praesens uniuscujusque 
virtutis arbiter Titus, a quo non remuneratio fortitudinis exspectabatur, 
sed supra omnia, fructus amplissimi erat praemii, illo spectante quidquam 
strenue gessisse, quod ei non displiceret. Eo incentivo Longinus
-----------------------------------------------------------
equestris militiae vir excitus, adversas pro muris videns Judaeorum catervas, 
tamquam indignatus quod Romanos bello lacesserent, et ex aequo prodire 
auderent, desiluit equo, atque in medios se injecit hostes. Et unum more 
ipso parantem occurrere, telo percussit, simulque ejus vocem et animam 
rapit. Alteri ereptum de corpore prostrato telum infigit, et ad suos victor 
sese recepit. De praeeminentibus loquimur: caeterum multi imitatores utraque 
ex parte, sed diverso genere: Judaeis desperatio audaciam dabat, Romanis 
gloriae cupiditas
-----------------------------------------------------------
virtutem addebat. Par tamen imparibus animis mortis contemptus: Judaeis 
solatium putabatur, cum hoste commori. Titus festinabat conficere bellum, 
sed sine suorum dispendio, qui etiam ipsos hostes servare si posset, quam 
perdere malebat. Nec aliud monebat militem, nisi consulto bellandum: eam 
solam esse veram virtutem, cui sit comes providentia: nam sine consilio 
fortitudinem temeritatem videri, nec usquam magis cavendum quam in victoria. 
Perire enim cum inferiore superiorem, victi triumphus est. Consulendum 
itaque ne videatur eventus fuisse, quod vicerit; ignaviae, quod consortium 
periculi non evaserit. Jubet itaque arietem admoveri ad medium muri septentrionalis.



          CAPUT XIII.

-----------------------------------------------------------
Erat ibi Castor callidus et ad fraudem paratus, qui fugatis caeteris per 
jacula sagittariorum, cum aliis novae fraudis sociis praetendebat. Is ubi 
appulsu arietis turrim everti, murum labere ac facile ruiturum, si tormenti 
ictus repeteretur, animadvertit, manus tendens rogabat Caesarem voce miserabili, 
ut periturae urbi jam parceret, nec supremo excidio labefactandam putaret. 
Caesar aestimavit quod sedulo veniam deprecaretur: manus daturus ut deditio 
praecederet, jubet tormentorum ictus cessare, jaculatores temperare a praelio. 
Castori dat loquendi copiam. Ille descensum simulare, dein quasi suadere 
suis: alii velle, alii reniti, subitoque velut indignantes qui cogerentur, 
supra loricam se percutientes cecidere. Miraculum ingens, cum fraus lateret, 
sic tempus duxere. Inter quae unus e
-----------------------------------------------------------
militibus Romanis jaculo sagittae narem Castoris percussit. Ille deplorare 
et conqueri apud Caesarem, poscere ut juberet aliquem sibi dextram dare, 
ita se perfugio usurum. Caesar Josepho mandat negotium: verum ille qui 
caveret Judaeorum insidias, nihil sincerum in eo intelligere se respondit. 
Aeneas tamen propius murum successit, et ut advenientem susciperet, occurrit. 
Cui Castor vociferans, ut sinum aperiret, aurum exciperet, saxum dimisit. 
Ille oculis vigilantibus lapidem praevidit, celerique corporis saltu lapsum 
evadit: alium tamen prope astantem saxi involvit immanis ruina. Hoc Caesar 
intuens acrius incubuit ad murorum dejectionem, praecipiens majore vi tormentorum 
impelli. Contra ad exurendas machinas ignes jaciebantur. Sed ubi murus
-----------------------------------------------------------
solutus est, Castor cum suis quasi in ignem se dejecit, dolo praetexens 
animi magnitudinem in contemptu mortis, cum dolo turpi vitae effugia captaret.



          CAPUT XIV.
Unus jam murus, hoc est tertius supererat, subversis duobus; adhuc tamen 
Caesar reservabat patientiam, qui adverterat jam sibi perire, quidquid 
perisset. Dum parcit, et provocat ad deditionem non exspectato agmine, 
cum paucis irruens supra murum secundum, congregata manu Judaei in angustiis 
plurimos sauciaverunt: plerique etiam utrinque
-----------------------------------------------------------
mortui. Tunc Caesar eminus sagittis figebat resistentes: inter confertos 
jacula nusquam eludebantur, nullus ictus sine vulnere. Sic removere sese 
Judaei coepere: et Titus suos recepit. Et fames jam urbem graviter incesserat. 
Judaei tamen pro victoribus, quia se intra secundum murum receperant, quasi 
expulsis Romanis gloriabantur: sed neque lapsa reparare, nec lapsura defensare 
poterant. Restiterunt tamen aliquantulum. Pugnatum triduo ad murum secundum. 
Quarto die virtutem Romanam non sustinentes, refugere intra tertium murum. 
Caesar ab irruptione interim temperari jubet, subverti tamen praecepit 
secundum murum. Et quia superaret maxima belli portio, statuit ut miles 
sibi conveheret alimenta, ne victores inopia urgeret, afficeret indigentia.
-----------------------------------------------------------
Quatuor diebus sibi miles frumenta convexit: simulque idoneum visum est 
tempus quod Judaei, si sibi consulerent, converterentur. Et populus quidem 
malebat, sed principes seditionis reputantes quae in plebem gravibus flagitiis 
perpetraverunt; dum nullum veniae locum sperarent, perire cum omnibus levius 
arbitrabantur, quam si soli auctores perirent. Quinto itaque die, quia 
nihil a Judaeis pacificum deferebatur, gemino agmine Caesar moenia aggreditur: 
et duos aggeres attolli imperat, unum contra Antoniam, alterum contra murum 
qui erat contra Joannis sepulcrum. Eo enim superioris urbis excidia petebat: 
illo autem altero, si castrum expugnavisset, etiam templo facile potiretur. 
Quod nisi in suam potestatem deduceret, etiam urbem tenere
-----------------------------------------------------------
non poterat sine periculo. Diviserat Titus exercitum in duos ordines. E 
diverso quoque distribuerant sibi Joannes et Simon officia defensionis. 
Antoniam defensabat Joannes, Simon cum armatis suis et populo Idumaeorum 
ad sepulcrum Joannis speculabatur; atque omnes obsidentium conatus de superiori 
loco, quibus poterat generibus eludebat. Et jam exercitatiores erant, malis 
edocti occurrere machinis obsidionis; pluraque genera sibi tormentorum 
et ipsi adsciverant, quibus Romanorum opera destruerent, coepta impedirent. 
Quorum Caesar advertens praecipitem pertinaciam, admiscere operibus sermonem 
voluit, ne forte desperatione veniae pervicacius obniterentur, ac spe promissorum 
possent desistere. Suadere itaque coepit, ne se captae urbis excidiis
-----------------------------------------------------------
involverent, permitterentque eam suae potestati, quae armis jam teneretur, 
et circumvallata obsidione premeretur ad excidium supremum, cedentibus 
se veniam daturum: si modo vel sibi vel patriae consulerent, ne tota civitas 
dirueretur. Mandat quoque Josepho, ut ipse patrio sermone cives alloqueretur, 
ut forte contribules suos vel ipse inflecteret, ut furori proprio renuntiarent. 
Qui licet effusa Judaeorum in se odia novisset, tamen quantum a jactu sagittae 
longius poterat, remotus a muris, ita vero ut posset
-----------------------------------------------------------
audiri profutura civibus noto sibi alloquio prosequebatur.



          CAPUT XV.
Fuerat, Hebraei, humani ingenii contendere pertinaciter ante quam res ad 
supremum veniret, dum putatis vos loco et notae regionis subsidiis fore 
superiores: licet convenerit Romanos, bello insuperabiles, armis non provocari, 
a quibus saepe victi sunt, qui vos vicerant: sed tamen habet hunc lapsum 
improvida mens hominum in rebus secundis, simul quia plerumque belli dubius 
eventus: et ideo se unusquisque forti committit virtute inferior. Postremo 
de muris superatis, non putatis etiam usque ad templi progrediendum eversionem. 
Parcite aris, parcite altaribus, parcite domicilio quondam
-----------------------------------------------------------
coelesti. Jam enim vos et Deus ipse deseruit, quia vos pietatis cultum 
deseruistis. In medio templi bellum pertulimus, circumfusi ignes templum 
oberrant: sed non quales solebant, circumsistunt armati. Adhuc tamen puras 
a sacrilegio manus habentes, volunt Romani parcere, nec sacros contaminare 
postes, nec veteres abolere ritus, si vos sinatis: quid exspectatur ulterius? 
duo muri eversi, tertius superest, et ipse infirmior lapsis duobus. An 
praesidium speratur divinum, atque auxilium de penetralibus? Sed qui nos 
defendebat, ad hostem migravit: quoniam quem nos colebamus, Romani venerantur, 
nos offendimus. Quis autem ignorat cum illis esse Deum, qui sibi omnia 
subjecerunt, nisi quae nimio aestu aut gelu invia sunt? Et ideo extra Romanum 
imperium, qui
-----------------------------------------------------------
eadem extra usum humanum diversis populis Deum per vices dedisse potentiam: 
primo Aegyptiis, post Judaeis, Assyriis quoque et Persis auxiliatorem fuisse 
nullus negat: postea conversum ad Romanos, cum his perseverare: denique 
cessisse illis universa regna, omnem terram in possessionem datam. Quid 
vobis cum victoribus universae terrae, quibus secreta oceani, et extrema 
Indiae parent? Quid attexam Britannias, interfuso mari a toto orbe divisas, 
et a Romanis in orbem terrarum redactas? Tremit hos Scotia, quae terris 
nihil debet: tremit Saxonia inaccessa paludibus, et inviis septa regionibus. 
Quae licet belli curam videatur augere, et ipsa frequenter captiva Romanis 
accessit triumphis: validissimum genus hominum perhibetur, praestans caeteris: 
piraticis tamen
-----------------------------------------------------------
myoparonibus non viribus nititur, fugae potius quam bello parata. Sed refertis, 
mori praestare, quam libertatem amittere. Quando vobis ista Judaei successit 
sententia? aut quando apud Hebraeos utilis fuit servitus, libertati inutili 
non praelata? Jacob ipse patriarcha in Aegyptum deduxit Hebraeos ne perirent 
fame. Descenderunt patriarchae, simul duodecim filii ejus, praeclara illa 
generis nostri exordia. Ibi Judas ille nobilis Judaeorum prosapia, qui 
nomen populo dedit. Ibi Joseph curru sublimis et
-----------------------------------------------------------
equis, subjicere se in potestatem maluit, ut aleret suos, quam ad originis 
propriae libertatem redire. Ibi Benjamin pia fraude germani retentus, consensit 
dolo: quia non erat crimen servire potentioribus. Ibi haereditas eorum, 
cum vocaretur a Mose, tamen haerere desiderabat. Sic patribus vestris etiam 
dura servitus non displicebat, ut periculis anteferretur. Servistis ergo 
Aegyptiis, atque utinam semel! Sed non solum tunc servistis, quando coelestis 
escae pluviis alimoniam servitutis extremae praeferebatis: sed etiam postea 
victi atque captivi descendistis in Aegyptum, cum Assyrios refugeretis. 
Servistis etiam Assyriis per multa annorum curricula, et dulcis illa servitus 
erat. Servistis Macedonibus, Persis, Seleucensibus, Palaestinis: solos 
Romanos vobis
-----------------------------------------------------------
graves putatis, quibus et illi serviunt, quibus vos serviebatis? Utrum 
igitur odium his debetis an gratiam, qui vos dominis vestris pares fecerunt? 
Ultionem vestri hanc, non contumeliam puto; quia vos de his vindicaverunt, 
quibus subjecti eratis. Servitio premitur Assyrius, qui Asiae toti imperitabat. 
Arat Aegyptius Romanis, ferit de suo quod ille metat. Macedonia quae usque 
ad Indos devicta Perside imperium diffuderat, agnoscit dominos quos ignorabat, 
et frustra se regibus suis Aeacidarum nomen imposuisse reminiscitur. Certe 
non alias cessisse, nisi ad Romanorum triumphum, quibus et ipse Pyrrhus 
Achilleae sobolis, et prosapiam et vocabulum praeferrens, victus armis, 
ita se promerendae pacis studio subjecit, ut veniam rogaret. Nam de Palaestinis
-----------------------------------------------------------
quid loquar, quos unius praesidis potestas coercet? Ingrati, numquid non 
vestra nobilitas est cum Persis servire? hoc est enim servire vobiscum 
reges, regnumque maximum habere socium subjectionis. Sed quaero, quando 
fueritis liberi, qui nunc servitutem recusatis? Quando ergo liberi fuistis? 
vel cum aliis dominaremini, qui sub rege eratis? Habebatis regem Deum, 
repudiastis regnum ipsius, sub quo solo eratis liberi, voluistis servire 
hominibus. Cur patrum revellitis testamenta? haereditas et in patres contumax. 
Elegistis regem cui nomen Saul. Occiso illo, Palaestinus vobis populus 
imperitavit: successit post tempora David in totius populi regnum, mitior 
quidem domino, sed dominus tamen, prius quam requiesceret David, genti 
tamen et ipse regem imposuit.
-----------------------------------------------------------
A Salomone rursus scissum in duo regnum, et divisa per longam seriem dominationis 
haereditas. Ut transiliam captivitates, Cyrus plerosque terris suis Judaeos 
et sacris suis reddidit. Sed patres vestri cum Persarum praeliis gravibus 
attererentur, quamvis nobiles Machabaeorum triumphis, elegerunt sibi Romanam 
societatem. Tenet scriptura divina multarum pacta legationum. Facti estis 
Romanorum
-----------------------------------------------------------
amici, qui Persarum servi fuistis. Sed rursus maluistis regem habere, quam 
sacerdotum principem, cui populus obtemperaret, cum saevitia vestrorum 
regum esset intolerabilis: defuncto Herode, pulso Archelao, sub Caesare 
esse Romano postulavistis. Tradidistis vos Caesari cui servistis omnes 
ad mutandum in melius servitium. In communi enim conditione universorum 
servire, quaedam libertas est: quoniam dignitate dominantium honestantur 
obsequia servorum: quamquam Romani servitutem non exigant auctores libertatis, 
quia non solum immitem regem necarunt, sed etiam superbum non passi sunt; 
et ideo augustum apud eos nomen est imperii, quod augeat suos, non quod 
alienos opprimat. Sed esto, sit utile vobis, non obedire imperio Romano;
-----------------------------------------------------------
videamus si liberum, si non exitiale. Urgent vos Romanae acies, urgent 
patriae ruinae, urget templi excidium; non quod utile sit, sed quod possibile, 
perpendite. Non enim votorum species, sed possibilitatis ratio pensanda. 
Lex nempe naturae eadem omnibus hominibus, volatilibus, feris, bestiis 
infusa, ut unusquisque cedat potentiori: taurus, leoni: cervus, urso: leopardo, 
caprea: aquilae, accipiter: accipitri, columba: ipsi tauro, juvenci inferiores: 
arieti, ovium greges: hirco, caper: ne diversi generis esse videatur aliqua 
distantia, vos potentioribus, Romani tamen neminem expellunt, vos expulistis; 
immo illi agunt, ne quis etiam victus de terris suis exeat: Antiocho partem 
regni servaverunt. Et nunc Caesar quid aliud laborat nisi ut terra vestra 
non
-----------------------------------------------------------
deseratur, regio vestra non evacuetur, civitas non evertatur, templum non 
concremetur? Non omnibus victoria datur. Paucis praeesse natura dedit, 
pluribus obtemperare. Tauri armentis eminent, arietes gregibus. Penes paucos 
eminentia, penes plurimos mansuetudo. Et vos induite mansuetudinem, suscipite 
subjectionem, quam etiam ferae induunt. Haec cum diceret Josephus, conviciabantur 
de muro. Maledicebant utilia suadenti. Plerique etiam jaculabantur sagittas, 
si possent eum morte affligere. At ille, qui oratione non flectebat indomitos, 
scripturarum quoque testimoniis conveniendos arbitrabatur, maxime quia 
dicebant Deum templi sui praesidio non defuturum.



          CAPUT XVI.

-----------------------------------------------------------
Temerarii, nunccine demum vobis divinum auxilium affuturum speratis, quando 
permiscuistis omnia bello, altaria violastis, diruistis totius urbis munimenta? 
Temerarii, inquam, et vestrorum immemores auxiliorum, scuta et gladios 
parastis, et hoc adversum Romanos. Non talibus armis vincere solebatis. 
Quando enim in hasta et gladio fuit Hebraeorum victoria? Recordamini unde 
orti, et a quibus
-----------------------------------------------------------
sitis profecti, quomodo patres vestri hostes suos vicerint. Temerarii, 
quem vobis adjutorem eripuistis, dum aliena subsidia deposcitis? Non in 
multitudine populi, sed in timore Dei pater Abraham penetravit Aegyptum; 
et cum abductae conjugis captivam videret pudicitiam, bello tamen abstinuit, 
assumpsit piae orationis arma, defensorem adhibuit, qui dormiente eo vinceret, 
et expugnato hoste intaminatam sibi conjugem repraesentaret. Redit Sara 
sine armis, referens viro triumphalem victoriam. Dormiebat Abraham, et 
torquebatur Pharao. Metuebat Sara, et Pharao crimen negabat. Ejiciebat 
alienam, et damnato crimine honorabat castimoniam, quam spoliare desideraverat. 
Additur aurum et argentum ad Sarae pudorem, ut condemnaret
-----------------------------------------------------------
voluntatem facinoris expertem. Rogabat patrem Abraham, ut pro sua ad Dominum 
familia deprecaretur. Erat enim infecunda domus ejus. Remeat Sara ditior 
salvo pudore: revertit Abraham sanctior, qui conjugalis pudicitiae remunerationem 
sterilitatis remedio compensavisset. Quid de filio ejus Isaac loquar? Is 
quoque patrio fretus munimine, adversus finitimi potentis insolentiam, 
non armatas produxit acies: et certe habebat CCCXVIII vernaculorum validam 
manum, quae reges quinque bello superaverat, spoliis exuerat, captivum 
Lot Abrahae patruo restituerat. Non gladium vagina exuit, sed solam adversum 
invidentes patientiam induit, simplicitatem retulit: venerunt rogantes, 
qui exterminandum denuntiaverant: poposcerunt
-----------------------------------------------------------
amicitiam, qui finitimum non ferebant. Contremisco tanta patrum recensere 
mirabilia: Jacob sanctus, Esau fratre parricidium minitante patriam reliquit, 
parentes deseruit, solius secum orationis ferens viaticum; meritoque in 
peregrinis locis cum fratris metueret insidias, et hominum comitatu atque 
auxilio egeret, invenit Angelorum consilium: perductus (ut ait) ad castra 
Dei, colluctatus est Domino: et sicut dicit Scriptura: Praevaluit Deo, 
qui imparem se hominibus arbitrabatur. Quid aliud Moses adversum regem 
Aegyptiorum exercitumque et dracones ejus, nisi solam virgam levavit? O 
potens virga, quae coelum tenebris obduxerit, terram imbribus inundaverit, 
siccaverit maris fluctus! Cinxerant Hebraeos Aegyptii, orabat Moses
-----------------------------------------------------------
et non dimicabat: divisum est mare, et populus intravit, sequebatur Pharao. 
Moses inter fluctus positus orabat: demersus est cum suis Pharao, cantabat 
Moses. Quis haec et talia considerans non admiretur, et non intelligat 
in oratione nobis meliora esse arma quam in virtute? Illa enim sibi divinum 
auxilium adhibet, haec corporis. Didicit haec arma quae non carnalia sunt, 
sed fortia Deo Mosis discipulus atque idem successor Jesus Nave, qui imitator 
et suppar magistri, Jordanis aquas convertit retrorsum: idemque cum inexpugnabiles
-----------------------------------------------------------
Hiericho urbis muros videret, sacerdotes turba canere jussit, jubilare 
populum: quo facto repente cecidere muri atque exusta civitas est, et omnes 
necati sunt, nisi quos Rahabbonae meretricis fides a memoratae urbis excidio 
defendit. Gedeon quoque trecentos viros ad bellum elegit, eosdemque non 
arma praeferre, sed mysteria praecepit: in manu laeva hydrias aqua plenas 
tenere, in dextera faces: qua specie perculsi hostes fugere illico, atque 
ad Hebraeos victoria pervenit. Intermissa erat sacrae cura religionis Heli 
sacerdotis negligentia, divina imperia deserebantur: irrogatum ab Allophylis 
praelium, victi Hebraei, capta etiam arca Dei est, et sine armis reddita 
illis: quo indicio claruit, quod et sine religione arma non vincant, et 
religionem
-----------------------------------------------------------
sine armis vincere. Ezechias rex, infuso Assyriorum populo genti Judaeae, 
cum voce Rabsacis imperio Sennacherib regis, quae in Deum jacerentur convicia, 
quae populo, quam suprema exitia denuntiarentur, satis comperisset: insinuantibus, 
non verba verbis, nec arma armis referenda credidit: sed exsurgens, cilicio 
se ut scuto induit: pro galea cinere caput texit: pro jaculis orationem 
intorsit. Ascendit oratio, descendit Angelus, caesa per noctem Assyriorum 
CLXXXV millia cadavera numeravimus; percussorem non vidimus. Praeterieram 
de quinque regibus, quos inconsulto Domino bellum adorsos, per desertum 
meantes, aquae inopia vehementer afflictare coeperat, ipsosque et equos 
eorum sitis vexare. Necessitas praetermissum officium reparari
-----------------------------------------------------------
coegit. Erat enim rex Israel negligens circa Dei cultum: admonitus tamen 
ab aliis, ut Domini prophetam requireret: cognovit Elisaeum, ab iisdem 
in quibus degerent locis, non longe abesse: misere oratum auxilium orationis, 
et remedia necessitati. Licet offensus erat regi Israel, quia perfidus 
non credebat, promisit tamen et ubertatem aquarum, et victoriae celeritatem. 
Manare coepit aqua per desertum, et sponte se sine ullis imbribus infundere 
terris fluenta. Surgentes adversarii, quos securos victoriae somnus uberior 
laxata presserat sollicitudine, subito videre sole fuso rutilare aquas: 
fuerunt qui inter regum populos bellatum putarent, quorum sanguine terra 
maderet. Itaque in praedam festinantes passim sine ordine, sine modo currere, 
alius alium praevenire,
-----------------------------------------------------------
sic praecipites in medium progressi hostium vallati, interfectique ingentem 
suis stragem dedere: ita hortatus propheta a patribus nostris sitim pariter 
et metum depulit, idemque adversus famem auxilium tulit. Nam cum obsideretur 
Samaria, atque in ea clausus maneret rex Israel, gravis eos urgebat fames, 
ut ne a nefandis quidem alimentis abstineretur: conventus propheta tantae 
miseriae deformitate, simulque regis nuntio qui putaret prophetae dissimulatione 
famem adolevisse, respondit: Sequenti die, et ubertatem frumenti, et utilitatem 
videbis
-----------------------------------------------------------
. Non credenti nuntio, dixit: ipsum quidem, quia non crederet non visurum, 
promissorum tamen fidem non defuturam: subitoque per noctem in castris 
Syriae hinnitus equorum, curruum fragor, quadrigarum currentium fremitus, 
armorum sonitus auditu metum incussere victoribus, quod in auxilium Hebraeis 
multae ac validae gentes commeavissent, ac sese imminenti, ut arbitrabantur, 
periculo fuga eximere properaverunt. Nox consilium maturavit, terrorem 
auxit. Fugientibus itaque Assyriis, omnes quas invaserant copiae, in castris 
die sequenti repertae. Abundantia utilitatem creavit, utilitas fidem implevit: 
mors incredulo ipsi quidem fructum eripuit, publicum tamen remedium non 
impedivit. Liquet igitur plurimos patrum duces, cum minime
-----------------------------------------------------------
praeliarentur, victoriam adeptos: alios quoque bello superiores fuisse; 
quibus consulentibus, bellandi jus oraculo permissum foret. Denique victus 
Amalech; sed cum Moses manus elevaret: vicit Jesus Nave, cum solem statueret: 
vicit et Gedeon, cum in aqua dimicaturos probasset: Samson etiam, cum adhuc 
intaminatum crinem servaret: vicit et Samuel, sed cum adjutorem lapidem 
figere proposuisset. Triumphavit David, cum Bethsabeam (hoc est, filiam 
sabbati) suo conjugio propheticis ministeriis copulavisset: vicit etiam 
bello civili, quod refugiebat illatum: non inferebat (nil enim bello civili 
foedius) solus qui potuit inferre: vicit et Asaph praelio, sed postea quam 
desperantibus suis, quod numero essent inferiores dixit, nihil interesse, 
pauci an plures sint,
-----------------------------------------------------------
cum Deus paucos timentes se pluribus faciat validiores. Bonus profecto 
fide, si usque ad finem perseverasset. Vicit et mulier armis quae fidem 
Deo reservavit. At vero Saul victus est, quia Dei praeceptum non custodivit. 
Vulneratus Josias, quia contra imperium in hostem processit: sanctus caeterum, 
et ideo raptus, ne captivitatem nostris debitam peccatis videret. Clamavit 
Nachao: Non sum ad te missus, ferens ejus fidei testimonium; sed involvit 
eum, sicut ante Amasiam, consortium degeneris societatis. Denique et ab 
homine Dei monitus erat, ut illos quos ad belli societatem centum argenti 
talentis conduxerat, dimitteret, si vellet vincere. Cui dubitanti, quod 
tantum pretii amissurus foret, respondit propheta quod haberet Dominus 
plura, unde
-----------------------------------------------------------
etiam argentum eidem restitueret: quo fretum conductis renuntiasse auxiliis, 
vicisse cum paucioribus; ne ipsum quidem Deo tantae victoriae mercedem 
solvisse: sed illico ipsis simulacris quae victor coeperat, detulisse sacrificia, 
quasi eorum beneficio vicerit, quae in praedam captivitatis redegerat. 
Sedechias ipse incumbentibus jam patriae ruinis, per Hieremiam conventus 
prophetam, cum hostili obsidione premeretur, ut urbem egredi non metueret, 
victorem
-----------------------------------------------------------
futurum, si coelestibus imperiis obtemperaret: aut captivum si defendendum 
putasset, infidelitate semetipsum et suos decepit. Abductus erat ab Assyriis 
populus Judaeorum in Babyloniam: reliqui ad Aegyptios transferre se, qui 
resederant, deliberabant. Mandavit Dominus per Hieremiam prophetam et caeteros, 
ut unius gentis essent imperio contenti, ne geminata captivitas aerumnam 
augeret. Verum illi posthabentes oracula Dei, facti sunt duarum captivi 
gentium, qui unius gentis jugo exire impatienter desideraverant. Itaque 
in Aegypto exsules perseveraverunt. At vero illi qui in Assyrios ducti 
sunt, expleto tempore captivitatis, quod pro peccatis populi Dominus constituerat, 
postea Cyro imperante, remeandi facultatem adepti, reverterunt cum gratia. 
Renovatum
-----------------------------------------------------------
Dei templum est, regum opibus Cyri et Darii caeterorumque Persarum muneribus: 
ipsi itaque qui everterant, reparandi sumptum dederunt, restituerunt etiam 
jus sacerdotum, cultumque juverunt religionis. At vero nostri dum sacerdotium 
inter se competunt, et apud Parthos ambiunt, conferri sibi memoratum honorem, 
de religione mercaturam fecerunt. Quid de Babyloniis querimur? Nostros 
experti sumus deteriores. Illi nobis reddiderunt omne jus religionis, illi 
sacerdotum creationem restituerunt, et nostri eam Persis refudere. Illi 
sacerdotales infulas permiserunt nostrae potestati, nostri eas Babyloniis 
vectigales fecerunt. Quid adjiciam cruentatum sacrarium sanguine, madere 
sacra limina, semiruta adhuc stare templi fastigia? Minor est circa
-----------------------------------------------------------
nos ira Dei, quam nostra contentio: illa nos captivos fecit, ista sacrilegos: 
illa disseminavit Judaeos, haec sustulit. Conferte, si videtur, quid intersit 
inter captivitatem nostram et seditionem nostram. Captivitas nostra gentibus 
infudit nostrae religionis consortium: seditio nostra etiam Judaeis ademit 
religionis gratiam. Quis autem Romanos in Judaeam introduxit, nisi Hyrcani 
et Aristobuli contentio? Quis Sosium, nisi Herodes? Quis Antonium, nisi 
Sosius? Quis Caesarem imploravit sibi regem, nisi vos? Quis alius praeter 
vos Antipatrum regno expulit, et libertatem in Antipatro? Et tamen non 
reprehendo, neque abnuo Florum in vos sceleste consuluisse. Sed querela 
Romanis deferenda fuit, non arma inferenda. Sprevistis Neronem, sed Vespasianus 
successerat: qui
-----------------------------------------------------------
benignus natura, benignior tamen etiam studio esse potuit, quia in Judaea 
imperium assumpserat: aut si non movebat pietas, virtus certe ejus vos 
debuit adigere, ut vobis consuleretis. Sed quomodo vobis non parceret, 
qui pepercit Joseph? Cui enim infestior, quam mihi esse debuit? Quis majora 
adversum Romanos munimenta exstruxit? Quis studiosius pro patria decernendum 
putavit? Postquam vobis
-----------------------------------------------------------
bellando complacita conditio est, bellorum quidem initia non probabam, 
sed suscepta non deserebam: testantur hoc Jotapatae urbis, quae bellantem 
adhuc texerunt, favillae, me bello non destitisse, nisi post ejus civitatis 
ruinas: delituisse, quoad potui in illo eversae urbis sepulcro, pertulisse 
famem, ne Romanis me traderem: quaesisse veniendi ad vos effugia: sed deprehensum, 
non sponte egressum, maluisse perire cum meis, sed pepercisse Caesarem: 
optasse vobiscum potius periclitari, non quod probarem consilium, sed quod 
eligerem periculi vobiscum consortium. Gratias tamen Deo, quod tanti sceleris 
non incidi societatem, ne seditionum incentor existimarer: aut quia his 
misceri nequibam, parricidium quod manu declinare poteram, vel mortem implerem.
-----------------------------------------------------------
Certe ne sanctissimam matrem pro me dilacerari cernerem, meorumque dispergi 
viscera; quae miseranda quidem, sed tamen tolerabilius est ea pati, quam 
fecisse. Quid igitur adhuc exspectatis? An signa majorum? Non ea nobis 
merita, non ea circa Dei cultum officia. Non ea Romanorum, quae Assyriorum 
infidelitas, qui accepto pretio discessionis fidem fregere: nec recedendum, 
sed acrius ingruendum putarunt. Quin etiam ut ex accidentibus colligamus 
divinae motum sententiae, Deum Judaeis adversari certum est. Denique Syloa 
quae ante bellum sicca fuerat, et omnes extra urbem fontium, venae quae 
diu fluere cessarunt, ut aqua nostro deesset usui, nisi pretio quaesita: 
nunc in usus redeunt suos, et Tito se advenienti refundunt. Scaturiunt
-----------------------------------------------------------
uberes venae, atque ita aquarum redundantium omnia replentur, ut non solum 
exercitui large ad potum exuberent, sed etiam equis, bellatoribus ac jumentis, 
pecoribusque universis, hortorum quoque irriguis non desit aquarum abundantia: 
ut tamquam adnitentibus elementis victoriae Romanae largiores credas fundi 
meatus. Recognoscimus prodigia superiora, quae etiam tunc nostrae urbis 
praevenerunt captivitatem: cessavit aqua Judaeis, refudit se hostibus, 
ne siti obsidio impediretur. Nec mirum est, si recessit a Judaeis divina 
gratia, quos tanta flagitia circumvallarunt. An vero bonus vir plenum horroris 
non refugit diversorium? et domum suam deserit, si quid in ea commissum 
sceleris agnoverit? declinat indignae habitationis consortia, exsecratur 
conversantium
-----------------------------------------------------------
iniquitates: et dubitamus de summo et immaculato Deo, quod abhorreat tantorum 
contagia flagitiorum: et funestorum scelerum aversetur atrocitatem, nec 
demoretur in parricidarum conciliabulis, qui Dathan et Abirom, quia Mosem 
et Aaron praeripiendo sacerdotii munere lacessiverant, separari ab innoxiis 
praecepit, ne pios aut macula contaminaret de consortio noxiorum, aut poena 
involveret?
-----------------------------------------------------------
Sed quid ego diutius sermonibus immoror, cum plena horroris et gemitus 
omnia circumfundantur, templique excidium properetur? qui istud oculi spectare, 
qui sensus perpeti, quis tolerare potest animus? O saxis duriores, ferro 
rigidiores, qui in tantis rerum humanarum prodigiis adhuc inter vos tamquam 
ad virtutis aemulationem de scelere certatis; et quod est gravius, vos 
ipsi patriam destruitis, atque ejus augetis ruinam! Convertimini aliquando, 
aliquando resipiscite, judicate, et videte pulchritudinem patriae quam 
prodidistis: quae urbs, quod templum, quae sanctorum domicilia, sacrorumque 
penetralia, quae prophetarum opera vestris manibus eviscerantur? In haec 
quisquam flammas ducit, et spargit ignes et incendia ministrat, nec ullo 
affectu movetur? rupium,
-----------------------------------------------------------
si sentiret, rigor resolveretur. Certe et insensibilia plerumque in maximis 
rerum acerbibitatibus sensus speciem metiuntur, ut scopuli tremant, et 
madentes sanguine guttae fluant: vos autem immobiles perseveratis, ut quid 
melius post haec supersit, quid dignius quod reservetis. Postremo si ista 
non movent, quia apud pios praestantiora sunt, vestrarum saltem miseremini 
necessitudinum: ponite ante oculos filiorum vestrorum neces, aut ferro 
aut fame: et his acerbiorem, uxorum et filiarum servitutem, quibus tuta 
libertas erit, pacto deditionis, aut captiva servitutis urbis eversione. 
Consulite dum licet, ne graviora post mortem relinquatis, quam ante mortem 
fecistis. Nec ego liber ab hujusmodi periculo sum. Novi et ipse, quia cum 
vestris
-----------------------------------------------------------
simul periclitatur sanctissima mihi mater, et cara uxor, haud ignobile 
genus, et quondam domus clara. Ac fortasse propter meos haec me suadere 
arbitramini: occidite eos, et accipite insuper mercedem meum sanguinem: 
libenter hanc solvam mercedem vestrae salutis, si post me sapere potestis.



          CAPUT XVII.
Ea Josephus cum lacrymis vociferatus, plerosque de populo inflexit: ut 
ad Romanos confugerent, venditis quae possidebant. Quos Titus quo quisque 
cupiebat, direxit: ut etiam caeteri provocarentur Romanis se sine metu 
tradere. Confluebant itaque reperta egrediendi copia, securi salutis, si 
ad Romanos convenirent: nec solliciti de servitute quibus libertas reservaretur. 
Hi vero qui sequebantur Joannem ac Simonem
-----------------------------------------------------------
arbitros et incentores seditionis, magis scelerum poenas, quam adversa 
belli reformidabant: ideoque intuta sibi refugia opinabantur. Nec solum 
ipsi non audebant egredi, sed etiam insidias praetendebant, ne cui liceret 
e populo urbem exire. Majorque cura erat egressionem suorum, quam Romanorum 
ingressus cavere. Tenebantur itaque inviti; et si quis deprehensus foret, 
graves poenas dabat. Suspicio tenuis,
-----------------------------------------------------------
gravissimae causa mortis. Non argumentis veritas, sed suppliciis quaerebatur. 
Si qui pecuniosi erant, afficto crimine seditionis rapiebantur ad necem: 
si qui inopes, quia non habebant quo se redimerent, morti patebant.



          CAPUT XVIII.
Et jam gravis fames saevire, atque amplius seditio grassari coeperat furore 
ac vesania: frumentum non reperiebatur, nullus panis in publico usu. Sicubi 
esse compertum fuerat, illico domus expugnabatur. Jugulabatur aedium dominus, 
ut frumenti conditor, quod occultavisset. Rursus non repertis frugibus, 
quasi diligentius absconditae forent, tormenta exercebantur. Optabant plerique 
mortis compendium, cum eos aut fames afficeret, aut crudelitas
-----------------------------------------------------------
excruciaret. Denique qui seniores erant occidere dedignabantur, invidentes 
beneficium mortis, quibus jam vehementior carnifex fames, miserabili macie 
visceribus exesis nuda ossa tenuitate texerat. Spirabant semineces solo 
adhuc spiritu, atque aegra trahebant cadavera. Sicubi purgamenta olerum 
vel casu lapsa, vel quasi arida projecta adspexerant, reliqua invalidi 
corpore, ore lambebant jacentia humi. Aut sicubi internata parietibus visa 
fuerat herba, rapientes succo infelici miseram solabantur famem. Qui ditiores 
erant, mensuram tritici toto censu emebant. Quid enim servarent non profuturum? 
Qui pauperiores, vel hordei: ita ut nemo vendentem vel ementem videret. 
Hoc enim omni gravius scelere puniebatur. Neque vero coquendi panis
-----------------------------------------------------------
usus exspectabatur, ne mors praeveniret, aut mora proditorem arcesseret. 
In occultis abditi, incoctum mandebant triticum, quibus ulla vel exigua 
frumenti copia erat. Nulla mensa, nullum sedile, nulla lux: ne quis interveniret, 
atque improvisos deprehenderet. Si sonus ullus, abscondebantur cibi: suspectae 
solitudines, frequentiae parricidales: inter suos triste certamen. Omnem 
enim affectum excludit fames, et maxime verecundiam; esurientibus enim 
pudor dispendium vitae, et detrimentum salutis est. Si quis vir cui mulier 
esset aut filii aut nepotes, aliquid escae haberet, vix fatebatur: similiter 
et mulieres. At cui mitior animus, ubi apposuisset alimoniam, de manibus 
ejus extorquebatur. Miserabilis erat cibus, esca lacrymabilis: rapiebant 
parentibus
-----------------------------------------------------------
filii, parentes filiis, et de ipsis faucibus proferebatur. Plerisque aliorum 
vomitus esca fuit. Nec marcentia sumere ullus horor: aut verecundia, adimere 
suis vitae ultimae stillicidia. Et haec tam infelicis species calamitatis 
metus erat, ne deprehenderetur. Clausis itaque foribus exercebatur, ne 
quis superveniret, qui de ore alieno cibum quaereret, et canum more vomitus 
alienos lingua sua lamberet. Sed ne hoc quidem impune: nam ubicumque fores 
obseratae, suspecta fraus alimenti absconditi. Prosiliebant ministri
-----------------------------------------------------------
seditionum, clausa expugnabant, intolerabilia et novae crudelitatis exigebant 
supplicia. Nec ab ipsis quidem pudendis corporis abstinebatur. Per ipsa 
quoque poena transibat, quod in his gravior sensus poenarum sit. Multi 
cum jam percussores irrumpentes viderent, paratos rapiebant cibos; ne vel 
ipsi defraudarentur supremo viatico, vel certe futuram mortem ulciscerentur: 
et quo gravior videbatur crudelitas, non esuriebant ipsi, qui rapiebant 
cibos esurientibus. Rapinis enim sibi aliorum opes coacervarant, et alienis 
conditis pascebantur: cum ipsi qui congesserant, esurirent, jejunioque 
contabescerent. Si qua materno affectu percita, miserans vagitus infantiae, 
succum ciborum ore proprio vellet infundere, pii operis poenas luebat, 
suspensoque ad
-----------------------------------------------------------
cervicem, vel haerente ad mamillas pignore simul transfigebantur. Plerique 
etiam beneficium putantes mori, egrediebantur urbem, ut herbas vellerent, 
vel radices depascerentur, aut cortices arborum detraherent, si quid in 
his viriditas ad cibi solamina subministraret, quos invenientes Romani 
necabant. At qui hostem evaserat, in ipso portae ruebat limine, fame tabidus 
et ore invalidus, quem jam et ipsa mandendi officia destituissent. Regressos 
quoque excipiebat feralior manus, quae de gremiis miserorum summo quaesita 
periculo, per acerbissimum extorqueret nefas, nec partem reservaret pro 
mercede saltem periculi. Moriebantur itaque majore suorum quam hostium 
impressione. Ea enim quae etiam hostis indulserat, civis eripiebat: nec 
rapuisse
-----------------------------------------------------------
tamen istius modi cibum proderat, quippe non multo post virenti corpore 
turgescentibus mediis, intimorum dolore viscerum quatiebantur: aut alvo 
soluti deficiebant exhaustis viribus, ut voti poeniteret, quod ad tempus 
solatio erat, post supplicio: dein lacertis viridibus, caeterisque serpentum 
generibus coctis exuviis, pestem addebant. Nam equorum cadavera si forte 
reperissent, inter se trahentes, praelio gravi decernebant: nec ab hoste 
quidem, quae coacervarentur exitia feriabantur. Nam cum se de urbe plurimi, 
cum filiis ac mulieribus egredientes in eam partem, quae praeruptorum profundo 
praecipitiorum sinuaverat contulissent, Romani veluti captiva ducerent 
mancipia, minoris praesertim aetatis velut validiorem ferirent, ne quis
-----------------------------------------------------------
forte bellantibus obrepere auderet. Speculabantur, ut si quis cibi quaerendi 
diligentia, dum rimatur radices agrestium, ad ulteriora spatia prodiret, 
interciperetur. Nec tamen circumfuso licet hoste, cohibere se poterant, 
quibus fames audaciam dabat: cum parvos liberos macie consumi, et aperta 
fame ora frustra extendi, ferre non posset affectus parentum, quos socios 
sibi adsciverant ad periculum, ne pro se quasi fugae suae obsides, a seditionis 
auctoribus occiderentur. Cogebat fames egredi, quibus beneficium
-----------------------------------------------------------
erat ferro perire jejunii comparatione. Contra Romani, quia contemptores 
mortis eos arbitrabantur, urgebant genera suppliciorum, verberantes prius, 
affligentes quoque patibulo crucis, quemcumque offenderant, quo vel caeterorum 
temeritas cruciatuum specie a lacessendi insolentia revocaretur. Miseranda 
itaque passio Tito videbatur, tantarum acerbitas calamitatum. Capiebantur 
innumeri, quingenti ferme ad diem cruciabantur, camposque ante urbem miserabilis 
pompae ordine praetexebant, ut de muris aspicerentur. Miserabantur Romani, 
non movebantur Judaei: compatiebantur hostes, socii non flectebantur: facilius 
apud adversarios pietas, quam apud socios reperiebatur. Tamen accendebantur 
plerique indignatione, quod in tantis malis
-----------------------------------------------------------
deteriores fiebant, diversis modis afflictos cerneres: variasque poenarum 
species, formas suppliciorum tam innumerabili multitudine, ut jam locus 
patibulis deesset, patibula corporibus. Furebat intus Simon, fremebat Joannes, 
insidiabantur singulis per ministros suos: si quis fugere tentaret, tractus 
per humum discerpebatur. Eorum quoque qui abierant proximi cruciabantur, 
aut cruci affixa plerorumque cadavera suis qui elapsi fuerant, ostentabantur. 
E diverso etiam ipsi murum quadam patibulorum segete praetexuerant, quasi 
de adversariis triumphantes, si quos de suis ad Romanos velle confugere 
deprehendissent, ut caeteros transgrediendi metus incesseret. Nullus locus 
immunis acerbitatis, foris captivitas, intus fames, formido utrobique; 
minus tamen timebantur arma, quam tormenta, leviusque
-----------------------------------------------------------
erat confici tumultu potius hostico, quam parricidio. Nec intermittebat 
tamen Caesar invitare factionum principes ad spem deditionis. Namque structis 
aggeribus denuntiabat, non longe abfuturum operis effectum: imminere urbi 
excidia; consulerent sibi, ut et salutem lucrarentur, et templum incendiis 
eriperetur. Id quo facilius crederent, amputatis plerique Judaeorum manibus 
dirigebantur, ne voluntario transfugio transisse ad Romanos aestimarentur, 
et quasi perfidis non deferrent fidem, vel eos ipsi necarent. At vero illi 
pro admonitione sedula gravia retorquebant convicia: funestiorem sibi humanitatem 
Caesaris, quam crudelitatem videri; quod altera libertatem eriperet, altera 
vitam auferret: malle se liberos mori quam servos vivere: devovisse animam
-----------------------------------------------------------
suam in templo. Immortalitatem futuram, si cum templo exusti, aris ac focis 
patriis immorerentur. Nihil egisse Titum, eripuisse parva, dedisse plura: 
pro templo sibi paradisum succedere, illosque se qui pro templo Dei pugnaverint, 
transferendos: tantum, ne oculis suis triumphos Romanos viderent, et captiva 
jugo colla subjicerent. Consecrari parvulos suos, non interfici, quorum 
parentes coelestium propugnatores
-----------------------------------------------------------
fuerint sacramentorum. Quo commotior, Titus, eos saltem eriperet qui inviti 
attinebantur, admoveri jussit machinas.



          CAPUT XIX.
Erat in exercitu Antiochi Comageni filius, qui venerat ad belli societatem, 
impiger sane juvenis et manu promptus, sed consilio parum providus, qui 
moderationem Romani exercitus lentiorem ratus, nec considerans muneris 
difficultatem, insinuavit Caesari, mirari se, quod cunctarentur Romani 
murum succidere. Risit Titus, et ait: Commune est opus. Eo sermone juvenis 
sese proripuit cum his, quos armatos Macedonicum in morem promptiores habebat 
ad bellandum: namque et aliis subnixus advenerat. Cohors tamen quae appellabatur
-----------------------------------------------------------
Macedonum, et viribus corporis, et proceritate ipsa praestare aestimabatur. 
Quibus appropinquantibus bellum adolevit. Contra de muro promptius decernentibus, 
quos extrema urgebant pericula, et successus praesentis certaminis animabat: 
cum inferiores a superioribus frequentius transfigerentur, ad superiores 
non omnia pervenirent spicula; filius tamen regis juventa alacris, armis 
munitior, comitatu succinctior, alios eludebat ictus, repellebat alios, 
quos etiam ut caveret suggerentibus sociis, instruebatur: et ideo integer 
a vulneribus perseveravit: sed de Macedonum cohorte plerique (quoniam pudori 
putabant, etiam naturae aut munimentis cedere) pertinacius praeliantes, 
vulnerantur. Itaque conatu irrito cessere superioribus: docti etiam viris 
Macedonibus si vellent vincere, et alacritatem
-----------------------------------------------------------
Alexandri ad praeliandum esse necessariam, et vincendi eventum. Namque 
ille cum obsideret urbem morantibus caeteris, et circa solemnes machinas 
immorante exercitu, appositis impiger scalis murum ascendit: fugatisque 
praesentibus qui de muro repugnabant, solus se in urbem dejecit. Nec erat 
temporis, ut ipse sibi sine comite portas aperiret, cum urgerent pericula: 
sed immodicus animus ac victoriae avidus, in hostem prosiluit. Cessere 
agmina, sed quantos poterat solus prosternere! Deinde per diversas urbis 
plateas circumfundebantur hostes: si in unam partem Alexander incumberet, 
aliis post se circumvallandi copiam daret. Retorquebat itaque victor ingressum 
suum, ne a populo circumdaretur. At illi conferti inter se urgere coeperunt,
-----------------------------------------------------------
inhorrescere super eum telorum vis maxima, resultabat galea tinnitu, clypeus 
fragore saxorum. Ac ni metuentes duci irrupissent Macedones, victor innumerabilium 
gentium intra urbem exiguam fuerat oppressus. Fuit igitur alacritatis, 
quod murum insilivit, hostem dejecit, in urbem solus triumphali saltu sese 
proripuit, impetu suo fugavit populos: fuit-tamen etiam eventus qui maxime 
duci, necessarius
-----------------------------------------------------------
est, quod tantis ingruentibus populis, tot sagittarum jaculis, tot ruentibus 
spiculis, nullus fuit lethali vulneri locus. Periculum itaque virtus attulerat, 
mortem quoque alacritas invexerat, si eventus bellantem deseruisset. Ingressi 
sunt Macedones prorupta porta; sic temeritas victoriam invenit, et eventus 
periculum in gloriam vertit. Noster quoque David cum pugnaret adversum 
gigantes, invectus in hostem a tergo percussorem habebat; sed librantem 
ictus suos comes regis Abisai praevenit. Verum Alexandrum eventus servavit, 
prophetam gratia.



          CAPUT XX.
Cedente itaque Antiochi regis Comageni filio, et cognoscente non quod formidinis, 
sed cautionis esset Romani exercitus perpensa moderatio, ut aggeribus
-----------------------------------------------------------
et vineis, arietibus quoque et caeteris machinamentis murum adorirentur, 
exstruebantur aggeres per numeros opere diviso: praecipui quatuor insurrexerant, 
ex quibus unus e regione munitionis (cui nomen Antonia) per mediam ductus 
erat piscinam, quam Struthiam vocabant. Hunc aggerem quintus numerus triginta 
cubitorum in altitudinem fecerat, juxta Joannis sepulcrum. Quibus e diverso 
Joannes princeps seditionum cuniculum suffodit; et Romanorum opera suspendit: 
ignorantibus his, qui latenti cuniculo Judaei machinati forent, quia fulturis 
tabularum materia aeque subjecta, superiora cuniculorum suspenderant, fraus 
omnis latebat. Itaque ubi opportunitas visa, ignem apposuere, qui adultus 
sulphure et pice, quibus illita erat materies quae fulturam
-----------------------------------------------------------
cuniculo dabat, ligna omnia facile consumpsit incendium, subjectorum ruina 
secuta est. Itaque Romanorum opera subito lapsa, sonitum ingentem dedere. 
Pulvere itaque et fumo repleta omnia, plurimum tenebrarum obduxerant, majoremque 
terrorem induxerat latens causa. Deinde ubi consumptis alimentis caeteris 
quibus primo opertus erat, liber postea ignis erupit, dolum prodidit, et 
Romanis ad praesens quidem formido periculi diminuta, sed evacuati laboris 
grave successit taedium; simul quod insultabant Judaei, non mediocris angebat 
pudor: et in reliquum parandae expugnationis spes refrixit. At in parte 
alia biduo post, cum jam murus ariete quateretur, Teptheus de Galilaea, 
Magassalus, et Jabenus, et Agyras direptis facibus in machinamenta
-----------------------------------------------------------
muralia prosiluerunt. Nihil his viris audacius, nihil terribilius eo bello 
ex urbe in hostem processit. In medium namque hostium proruentes non trepidaverunt, 
non retractaverunt, sed tanquam familiarium suorum consortiis immorati, 
non ante remeandum putarunt, cum undique in eos pila, sagittae, spicula 
jacerentur, quam subjectis ignibus adolerent obsidialium instrumenta machinarum. 
Concursus ingens Romani exercitus, ut incendium restingueretur: Judaeorum 
quoque clamor et studium quo subtexerent impedimenta, Romanis ne subveniretur. 
Illi arietes
-----------------------------------------------------------
properabant flammis subducere: isti adhuc spargebant incendia. Unde comprehensis 
omnibus quae uri poterant, Romanos flammae circumvallaverant, nisi mature 
consuluissent. Instabant enim acriter Judaei, atque hoc ipso quod in ea 
parte conatus irritos non habuerant, successus audaciam alebat. Denique 
non contenti jam munimentis muralibus, ultra progrediebantur, atque ipsas 
Romanorum incessebant custodias, et ad castellum in quo praetendebant Romani 
ultro eversum, perrexerant. Et nisi Romani nominis gloria et militiae vetus 
disciplina, quae munia hujusmodi deserere gravioris poenae arceret formidine, 
furentibus repugnavisset, expugnatores urbium ipsi propriis cesserant munitionibus. 
Versa itaque species belli, et usus obsidionis: catapultis, et velocioris
-----------------------------------------------------------
generis jaculis sese defensabant Romani, ut Judaeos repellerent, quo ipsis 
ante genere resistebatur. Inter quae Titus advenit, clamore excitus, et 
accersitus ad remedium; Romanis continuo vires additae praesente Caesare, 
et pudor aluit audaciam: Clamante Tito grave Romani nominis opprobrium, 
si versa vice suos amitterent, quibus jam hostium muri qui diruerentur, 
defecerant: diffidentes Judaeos munitionibus, sola niti temeritate: starent 
tantummodo Romani, victoriam non defuturam. Itaque hortando pariter ac 
praeliando Titus statuit suos, avertit Judaeos, qui non solum animis ad 
mortem parati, sed ipso nisu corporis ingruebant, ut Romanos gradu moverent. 
Nec mediocre fuit periculum Caesaris inter confusa omnia, cum ab hoste 
socius non discerneretur:
-----------------------------------------------------------
inter quae Titus in medio versabatur: audax juventa, et gloriae cupiditate 
ad praeliandum acrior, quo celerius victoria consummaretur, in secundis 
triumphi ponens curam salutis.



          CAPUT XXI.
Depulsis tamen hostibus anceps consilium: alii reformandos aggeres, reparanda 
machinamenta muralia opinabantur: alii absistendum obsidionis periculis 
suggerebant: deesse reparandi materiam: commune cum multis periculum: muro 
claudendam urbem consultius arbitrabantur, ut conficeret fames, defectis 
subsidiis alimentorum. Praeponderavit hujusmodi sententia, ut clauderentur, 
ne liberos excursus haberent, quo amplius et desperatione fugiendi, et 
indigentia cibi conficerentur. Divisis
-----------------------------------------------------------
itaque per numerum portionibus, propere murus surrexit, quo per circuitum 
omnem inclusa est civitas. Distribuit officia suis Caesar, ut noctibus 
quoque custodiendi vices non omitterent. Prima vigilia ipse obeundi singulos 
custodiarum ordines munia curabat: secundam vigiliam Alexandro deputavit: 
denique per ordinem tribunis (prout cujusque erat solertia comperta) vices 
mandatae. Castellis erat murus per intervalla intextus, in his manus militum 
praetendebat: vigiles ex aequo sibi somnos et tempora vigiliarum sortiebantur. 
Circumibant momentis
-----------------------------------------------------------
omnibus murum, per spatia quisque praescripta suo muneri, de castello in 
castellum: per ordinem, et munerum vices nox frequentabatur. Praecisa undique 
spes Judaeorum, clausisque se infunderat fames, atque in ipsas populi medullas 
descenderat. Personabant omnia gemitibus deplorantium miserabilis mortis 
supplicia. Repleta erant universa cum semine cadaverum: et si paululum 
exspectares, intra momentum deficiebant, quos viventes repereras. Ipsi 
quoque qui adhuc spirabant, macie confecti imaginem mortis gerebant. Exhausti 
fame et tabe luridi, nec oculos quidem faciles attollere; quia nullum vigorem 
naturalis motus, consumpta jejunio substantia dabat. Figura sola hominis 
remanserat, usus interciderat. Simulacra cerneres, officia desiderares.
-----------------------------------------------------------
Arida cutis siccis haerebat ossibus. Si levis motus viventem proderet, 
fetor redarguebat: exiles artus et color ita niger, ut umbram putares. 
Nec humandi miseris officia suppeditabant, exhaustis primo omnibus et continuo 
morituris. Et si cui vires aliquas recentior cibus dabat, congestio cadaverum 
spem ademerat, impossibilitatem incusserat. Plerique etiam condendis suorum 
funeribus immoriebantur, et inexpleta supremi muneris officia, suo quoque 
obitu derelinquebant. Ruebant super defunctos, quos susceperant muniendos, 
ut ipse quoque oneri accederet, cui levando advenerat, indigens ejus ministerio 
quod alii deferebat. Nec erat ullus dolori locus in communi omnium calamitate, 
nisi quod auctores tantae miseriae superviverent, nec tempus
-----------------------------------------------------------
querelae liberis quidem jam vocibus, si loqui possent. Quid enim sibi jam 
morientes timerent, sed tamen mutis jam sensibus aspicientes templum, quasi 
inde ultio tam diri exitus deposceretur? Aruerant supremorum numerum lacrymae, 
quia omnem affectum vis mali clauserat. Obriguerat animus, omnis sensus 
haerebat, plus quam lacrymanda tolerantibus: deerat jam terra tumulis, 
defossis omnibus intra urbem locis, quae potuerunt dare usum sepulcri. 
Tentabant aliqui inter duos muros, novum ostium, veteremque urbis procedere 
nocturno silentio: periculosa licet, pia tamen furta persuaserant. Itaque 
pro uno plures insepulti jacebant, et eo quod uni deferre gestierant pro 
bonorum munere defraudabantur: sed etiam ubi hostis deerat, fames operabatur. 
Sepultor plerumque praeveniebat sepeliendum, et
-----------------------------------------------------------
tumulo eo quem alii paraverat, includebatur subito exanimis: et lapsus 
cum defodit, velut quodam studio operis sui, jus vindicabat. Et ubi terra 
deerat, tabulata innectebantur, ut defunctorum cadavera loculis includerentur. 
Plerique eos sibi ipsi parabant manibus suis, ne deficeret hujusmodi ministerium; 
atque in his sese saepe sponte condebant, suspecti ne mors praeveniret, 
et sepultor deesset. Silebant omnia metu, inedia vocem ademerat, civitas 
plena mortis,
-----------------------------------------------------------
et nullus ejulatus in exsequiis totius urbis: et cum sensus quidem doloris 
interierat, injuria non desistebat. Non deerant etiam in tantis malis, 
deteriores omnibus, violatores etiam sepultorum. Quid dicam non horruisse 
cum illuderent mortuis, et gladiorum suorum aciem in defunctorum cadaveribus 
praetentarent? Nonnulli etiam viventium adhuc urgendis corporibus experirentur, 
si tela sibi acuta forent: et hic tamen usus plerisque rogantibus denegabatur, 
ut miseros ad graviora supplicia fames depasceretur. Nequaquam tamen ultio 
morituris deerat: nam quod vivi non potuerant, vindicabant se mortui, ultorem 
sui foetorem creantes, quo se de latronibus ulciscerentur. Qui graviter 
saevientes quaerentesque remedium, speciem quamdam pietatis
-----------------------------------------------------------
induerant, etiam ipsi qui latrocinabantur, ut eos de publico aerario sepeliri 
juberent. Sed ubi nequitum occurrere, de muro defunctorum reliquias in 
profunda praecipitia dejiciebant. Itaque aspiciens Titus praeruptos specus 
plenos cadaverum, saniem de laceratis visceribus innatantem, alte ingemuit; 
et manus ad coelum elevans, testabatur haudquaquam illud sibi ascribendum, 
qui voluisset veniam dare, si deditio procederet: exspectasse se ut pacem 
rogarent: paratum se ut incolumes servaret, si bellum deposuissent: jubet 
itaque aggeres rursus jacere, etiam non propinquantibus silvis, quia succisa 
erant omnia suburbana nemora silvarum. Vehebant materiam milites, spe victoriae 
solantes laborem. Nec tamen frangebantur animis principes seditionum.
-----------------------------------------------------------
Furebat Simon, nec tantorum mortibus exsaturatus cedebat; et quia inimici 
deesse coeperant, in socios convertebatur.



          CAPUT XXII.
Denique nec Matthiam quidem, quo auctore in urbem receptus est excruciatum 
necavit, nullius apud se convictum flagitii, sed insimulatum proditionis, 
et suspectum consilii, quod in usum plebis sedulo et sine ulla fraude, 
tamquam familiari crediderat insinuandum. Id alte impressum aliquamdiu 
tenuit, nec jam se ut amico credidit, sed aluit indignationem, indicio 
dissimulato. Ergo insimulatum apud se, quod cum Romanis studio congrueret 
et conveniret, rapi cum filiis jubet. Accersitur, nec defensionis ulla 
copia datur: ante examen adjudicatur supplicio, nec ejus soboles excipitur, 
sed poenae adjungitur.
-----------------------------------------------------------
Orabat non vitae usuram, sed mortis celeritatem, naturae ordinem; ut prior 
occideretur, ne filiorum neces spectaret, nec superstes esset funeribus 
liberorum suorum, ipse continuo funus futurus: non impetravit, quod ipsa 
pietas exigebat, etiamsi non rogaret. Hoc rogabat sibi reddi pro munere, 
quod ei urbem aperuisset: reus quidem patriae, sed conciliator Simonis. 
Debuerit ille hanc poenam civibus, debebat tamen ei Simon gratiam. Quo 
crudelior, qui
-----------------------------------------------------------
nec amico pepercit, nec patrono receptionis suae poenam relaxavit. Ducitur 
ad supplicium pater cum tribus liberis: nam quartus fuga se exemerat. Statuitur 
in conspectu romani exercitus insultationis specie, ut supplicium ejus 
viderent, ad quos egredi desiderasset. Liberent te itaque si possunt amici 
tui. Deducuntur et filii, nec suprema liberis oscula dare, nec ultimo complexu 
filios suscipere permissus: non fraudatus tamen vocis paternae libertate, 
miserabili filios alloquio prosequebatur. Ego, filii, vobis hostem induxi, 
ego carnifices adhibui, quando Simonem ingredi in urbem rogavi. Ille dies 
nobis mortis hujus, ille parricidalis causa spectaculi. Merui, fateor, 
nec culpam excuso: dum unum reprimere gestio, accersivi deteriorem. Ad 
auxilium Simon petitus, et ad parricidium patriae conversus: sedula consilia 
in
-----------------------------------------------------------
crimen deduxit. Rei fuimus patriae, qui defensorem quaesivimus. Et recte 
quidem solvimus poenam imprudentiae, non tamen perfidiae. Absolvit nos 
Simon ipse, dum perimit: qui pronuntiat non sibi a me donatum, sed patriae 
contuitu petitum, ut contra Joannis saevitiam auxilio futurus, quam primum 
adesset, et Idumaeos induceret. Putabamus, duobus inter se conferentibus, 
liberam plebem futuram. Quis mihi crederet, non tibi id meo studio detulisse, 
sed de malis, hoc tolerabilius aestimavisse, nisi tu occideres? Sed quid 
ego sic loquor, quasi crimen excusem? Nihil sane mea sententia gravius 
facere potui, quam quod te in cervicibus nostris locavi. Sed in eo patriae 
reus, non tibi fuerim. Debuerim ego civibus mortem, sed tu mihi gratiam. 
Debuerim
-----------------------------------------------------------
patriae poenam proditionis, quod te induxerim. Tibi quando proditor esse 
coepi? Si fugiendum putassem, consulueram mihi, non violaveram patriae 
necessitudinem. Quis enim hostem non defugit, et hostem internum? At te 
civem putavimus, sed hostem invenimus. Ad auxilium petitus, quid rependisti? 
Quid ante pollicitus? et quo postea conversus? Ingressus eras, ut hostem 
expelleres, non ut hostem exerceres: ut ferocem ipsius impetum reprimeres, 
non ut ad bellum provocares: ut prohiberes civium neces, non ut ipse adjungeres: 
ut latrocinium repelleres, non ut ipse latrocinareris, sed ut subvenires 
innocenti populo. Cur in ipsum tua arma vertisti? Ante latrocinio appetebantur, 
tu bellum intulisti. Ante pauciores ad mortem rapiebantur, tu stragem populorum
-----------------------------------------------------------
fecisti. Quis proditor patriae, quis Romana arma plus juvit, nisi qui exstinxit 
patriae propugnatores? Nisi qui eripuit tantorum civium defensionem? Nisi 
qui ab hoste in socios detorsit mucronem? Hostis extra muros pacem offerebat, 
tu intra
-----------------------------------------------------------
muros praeliabare: ille obsidionem volebat solvere, tu expugnationem approperabas: 
ille prohibebat incendia nostrae urbis, tu flammas in ipsa templi jaciebas 
fastigia: ille nostrorum contuitu sacramentorum inducias dabat, tu per 
ipsos sacrorum dies altaria Dei supremo urbis excidio, sacerdotum quoque 
sanguine restinguebas: ille muros, tu templum obsederas. Coacerbabo crimina 
mea. Ego patriae manus intuli, ego tuum furorem armavi, ego haec universa 
deliramento quodam senectutis initia impressi. Agnosco dementis aetatis 
imprudentiam. Confessione levemus pudorem, quoniam negando peccatum exuere 
non possumus. Duo prae caeteris excidium patriae acceleravimus: ego errore 
consilii, tu proposito parricidii. Pendo igitur, patria, tibi deditas poenas: 
et hoc ipso Simoni gratias ago, quod cineribus
-----------------------------------------------------------
tuis superstes non ero. Atque utinam non liberis essem superstes! Sed ad 
sceleris tui, Simon, acerbitatem, filiorum necis spectator assisto. Merui, 
fateor. quia Joannem pictum videre non potui, et te armatum elegi. O praecipitem 
senectutem! imaginem timuimus, tyrannum expetivimus. Ego fidejussor tuus, 
ego deprecator tuus legationem pertuli. Ego te dominum rogavi, percussorem 
introduxi. Spectemus ergo quae fecimus: Joannis nos cera terruit, Simonis 
latrocinia delectaverunt. Acceleretur itaque pompa funebris, veniat carnifex, 
filios ante ora patris, patremque obtruncet super filiorum cadavera. Hauriam 
miserabilis senex ictum carnificis, super colla pignorum vibrantis securim. 
Quo spectaculo nihil funestius, nisi ille qui jubet. Crudelis,
-----------------------------------------------------------
sceleste, facio quod praecipis, facio, sed invitus. Habeo tamen consolationem 
tantae calamitatis. Patior quidquid miserrimum est dum tu jusseris: quidquid 
est immanissimum subeo libenter, te arbitro. Implesti mensuram scelerum 
saevissimorum: liceat saltem affari liberos, extremum pignoribus valedicere. 
Sit ultimus locus osculis, quae nobis etiam cum feris communia sunt. Non 
prohibeatur miserabilis amplexus naturae, quem etiam defunctis potest casus 
donare. Quod igitur ad poenam praecepisti, proficiat ad pietatem mihi. 
Cadam super funera mea, et insepulta adhuc velut quodam corporis mei cespite, 
legam, ne discerpant volucres, aut ferae devorent. Lambam lingua patria 
sanguinem meorum pignorum, et meum diluam, ne lambant bestiae: et fortasse
-----------------------------------------------------------
addet hoc pietas, et miseratio naturae ipsius, ut arctissimo amplexu moriens, 
liberos meos stringam: ne tu separare possis, cum velis. Certe si separabis 
corpora, animas tamen non separabis. Sed satis jam lacrymarum viaticum 
sumpsimus: Praeite, filii,
-----------------------------------------------------------
et secuturo patri viam parate. Si potuero consequi, comitabor simul, et 
erit illic impedimento senectus, quo viventes juvenes minus consequar. 
Ad mansionem praecedite, ut fessum patrem suscipiatis diuturno hospitio. 
Volui quidem praecedere ipse, et rogavi, sed non impetravi; tamen quod 
innoxii estis, eo meliora vobis hospitia deferentur, quam si ipse accersitor 
Simonis praevenirem. Gravat me illa legatio, licet a civibus mandata, petente 
populo suspecta. Praecedite ergo, filii, mundiore supernum iter carpentes 
vestigio. Et Macchabaei matrem praevenerunt: sed illi ad praemium, vos 
ad supplicium. Spectavit tamen pia mater morientes filios, et supra suorum 
se volutans sanguinem, vidit complectentes se invicem fratres naturae necessitudine; 
et suo laetabatur
-----------------------------------------------------------
triumpho, quem de tyranno consequebatur. Diversa quidem patientium merita, 
sed eadem saevitia utriusque praecipientis. Invenit hoc Antiochus Persica 
immanitate; apud ipsos enim novorum sunt commenta suppliciorum. Tu exsecutus 
es: ille tamen servavit ultimam matrem ad persuasionem regiae voluntatis; 
tu servari jussisti patrem ad cruciatum paterni doloris. Consolamini vos, 
filii charissimi: patimur nos quod passi sunt martyres. Simon statuit, 
quod persecutor barbarus invenit, tyrannus praecepit. Proficiscamur igitur 
volentes, et fugiamus conventus latronum. Sane cum in illam perpetuam domum 
discesserimus; si qui ad nos venerit qui requirant quid agit ille quondam 
Dei populus; quid illis respondebimus? Maxime si vobis, utpote junioribus,
-----------------------------------------------------------
integer aevi Jonathas, mihi Saul, utpote peccatori occurrerit. Quid (inquam) 
dicemus, nisi populum illum Juda novellum dilectum, quem mare fugit, cui 
sol stetit, cessit Jordanis: populum (inquam) illum, cui pervius fluctus 
fuit, aer fertilis, terra coelestis: quae non ut vestra haec terra, speciem 
corruptionis induerit, sed resurrectionis gratiam assumpserit: servire 
nunc Idumaeis, et subjectum esse Simoni latronum principi, nec servitutem 
ipsam habere securam, nec periculum cum libertate. Quid ad haec responsuros 
putamus, qui elegerunt bello perire, quam libertati patriae supervivere? 
Quid etiam Matathiam responsurum Macchabaeorum auctorem, qui voluit observando 
legem sabbato feriatus mori, quam praeliatus vivere? Si audierit quomodo 
Simon,
-----------------------------------------------------------
non solum sabbato caedes civium innumeras agitaverit, sed ipsos sacerdotes 
Domini, neomeniis et omnibus sanctis festae celebritatis diebus jugulare 
coegerit? Quantum ingemiscet Jechonias, cum audierit Simonem, qui seditionibus 
primo urbem everterit, caede civium violaverit templi vetustam religionem, 
conventum toties, ut sui deditione, urbem exueret incendio, malle perire 
omnia excidio, urbem, templum exuri, plebem totam interfici, ne occupatae 
inclinet dominationis fastigium! Quantum (inquam) dolebit Jechonias, licet 
tempore malorum
-----------------------------------------------------------
urgentium minus felix imperio, melior tamen filio? Pater enim sibi minus 
felix esse quam patriae, licet miserabiliter, pie tamen maluit. Itaque 
se cum sua prosapia, egressus urbem, Babyloniis obsidentibus in servitium 
dedit, ne eversam patriam, ne populum Dei captivum videret. Filius autem 
aerumna pari, sed affectu impari: dum sibi metuit, et se in exsilium et 
urbem in excidium deduxit. Hic itaque infelix patriae, nec sibi felix, 
qui et liberos suos et oculos amisit: ille autem prudentior, qui captivitatem 
civium sua redemit captivitate. Denique id exitus docuit: iste in regno 
senior, ille junior in servitio defecit, quamvis ei postea thronum regium 
Babylonius rex juxta se constituerit, et consilii detulerit praerogativam, 
miserae calamitatis solatio. Denique tolerabilior jam mea sors
-----------------------------------------------------------
est, post liberorum necem mori, quam vivere: ut scias, quam crudelis sit, 
qui filios ante ora patris jugulet. Cujus etiam regalia munera deteriora 
sunt, quam pietatis vulnera. Aut enim tam impia inferre primo non debuit, 
aut tam honorata postea substituere, quasi quaevis dignitas redemi possit 
filiorum amissione, aut compensari caedes sobolis quovis usu honoris: nulla 
profecto, nulla dignitas tantum dolorem allevat. Nullus honor curat hoc 
vulnus, nisi sola mors, quae sensum adimat, recordationem auferat. Festina 
ergo, percussor: remorare tamen, dum liberos video, dum prius quam moriantur, 
aspicio: ne quis aetatis forsitan immaturitate turbatus, mortem timeat, 
cum saeviorem evadat tyrannum. Beneficium est, filii, mori, ne patriae 
videamus captivitatem:
-----------------------------------------------------------
tolerabiliora corporis quam mentis vulnera. Jam tolerabilius et vestras 
neces specto quas refugiebam, ne spectem neces in commune omnium, ne videam 
patriae bustum et totam urbem sepulcrum eorum. Beatior tamen, qui mortuus 
fuerit, quam qui reservatus. Summe Deus, ne inter innoxiorum greges sternatur 
Simon cum liberis suis; spectet captivus quem intulit: immo minime, minime, 
inquam; nam quem potest cogitare, potest ferre, nec tamen ea imprecor. 
Consideret quam grande nefas sit, quod non potest vel voto retorquere qui 
patitur; quam acerba ultio, quam saeva commissi sceleris immanitas, quod 
optat patriae captivus superstes, quia pejora sunt vitae ludibria, quam 
mortis supplicia. Sed jam finis verborum sit. Festina, carnifex, dum cruentatum
-----------------------------------------------------------
sanguine filiorum gladium geris; percute patrem, ut nullus refrigeret. 
Hoc solum morituro medicamentum est; hoc solo non sentitur ictus mucronis, 
dolor vulneris. Percute sub conspectu Romani exercitus, sicut imperatum 
est, ut spectent vindicaturi. Misereatur hostis, quia socius non miseretur: 
judicent Romani, quia Simon occidit sine judicio: testes sunt ipsi, me 
non proditorem patriae, sed defensorem fuisse, qui pugnantem viderunt, 
non deserentem. Liberis ego meis, si potuissem, hostem avertissem, non 
hostem accersissem: atque utinam
-----------------------------------------------------------
nec Simonem accersissem! Nec finis ullus adhibitus tantae crudelitati. 
Jacebant adhuc cum patre insepulti liberi: adjungitur et sacrilegium spectaculo 
parricidali. Caeditur Ananias sacerdos, claro genere ortus, licet nemo 
clarior sit splendore generis, quam munere religionis. Illo enim affectatur 
nobilitas, hoc non desideratur. Habeat sibi vetus prosapia diversorum fasces 
honorum, habent et sacerdotia suos fasces, qui elevantur non humeris, sed 
moribus: et attolluntur non virgarum proceritate, sed laborum perseverantia, 
fidei altitudine, pietatis fastigio. Percussus est etiam scriba Aristaeus 
clarae et ipse originis: et cum ipsis alii de plebe quindecim praeeminentes 
caeteris; licet injustam necem, non nobilitas faciat, sed innocentia. Praeoccupantur 
etiam viri undecim,
-----------------------------------------------------------
qui pariter conspiraverant, commoti scelerum ejus atrocitate; et sibi quisque 
metuens, quae in alios exerceri videbat, quod infidelis etiam amicis foret, 
et spes adempta, populante universos fame, Romanis jam jamque irrupturis: 
turbato Simone ad opem defensionis, bacchante ad officinam crudelitatis, 
facilique illecebra proditionis, quod Judas unus ex ipsis turrim tuendam 
susceperat. Is igitur cum Romanos vocaret, traditurum se pollicens turrim, 
fastidientibus aliis quod tam sero proditio procederet, aliis dubitantibus, 
quia frequenter promissa deditione dolum paraverat, praevenit Simon, et 
de universis conspirationis sociis poenam exegit: corpora quoque eorum 
de muro praecipitata.



          CAPUT XXIII.

-----------------------------------------------------------
Clausus tenebatur Josephi pater, nec ullus ad eum accessus patebat. Eo 
studiosius Josephus ad deditionem invitabat Judaeos, et inconsultius murum 
successerat, ut liberaret patriam cum patre. Quo loci saxo caput percussus 
concidit, ac pene jactatis desuper telis oppressus fuerat, ni praecepto 
Caesaris missi forent, qui eum protectum clypeis eriperent neci. Comperto 
mater filii sui vulnere, et insultantium latronum consternata vocibus, 
mortis ejus formidinem simul et fidem induit: miserabiliter quoque deplorare 
occoepit: ad hos fructus fecunditatis se reservatam, ut nec officio viventis 
filii potiretur, nec sepeliret defunctum. Voti quidem sui fuisse, ut ipse 
potius matri sepulturam daret: inter ejus manus supremum
-----------------------------------------------------------
exhalaret spiritum: ille frigidos artus deficientis foveret, ille ultimos 
ore anhelitus legeret, ille oculos morientis clauderet, ille spirantia 
adhuc ora componeret. Sed quia voto exciderat, solatium fuisse, si vel 
ipsa interesse potuisset filii morientis supremis, miserabili quidem sorte, 
sed tolerabili tamen, ut quem superstitem optaverat, ejus vel funus teneret. 
Verumtamen vel de muro, inquit, spectare mihi mea funera liceat: et si 
contingere non licet, utinam quidem nemo arceret! Sed quem metuam tanto 
destituta filio? Quid pertimescam, cui beneficium est mori? Utinam in me 
tela sua omnes contorqueant,
-----------------------------------------------------------
omnes gladio me transfigant! quod vivens non potui, mortua saltem filii 
mei corpus veste mea protegam. Abundat unius vestimentum ad sepulturam 
duorum: et fortasse quisquam hostium miserebitur, ut amictu filii matris 
oculos tegat, et oculos oculis, manus manibus, ori ora connectat. Proripiens 
itaque se ad muros, coelum ipsum miserabili questu replebat. Insultabant 
sui, flebant Romani: apud socios crudelitas, apud hostes misericordia. 
Figite (inquit) me, si qua est pietas: ego genui quem persequendum putatis. 
Ego infelicia ubera dedi: me exstinguite, si de illo vindictam quaeritis.



          CAPUT XXIV.
Dum illa deplorat, ecce ad vocem matris procesit Josephus et deflere coepit 
quod evaserit, cui dulce
-----------------------------------------------------------
fuerat ante patriam mori, et pro patria, dum salutaria suadet, procumbere. 
Sed jam non pro parentum contendere salute, qui depositi aevo cum in carcere 
vitae finem supremum exigant, liberantur, si moriantur: sed pro ara, pro 
templo, pro semirutis adhuc urbis moenibus trepidare. Obtulisse se vulneri, 
ne patriam everti videret. Qua excitati querela, plerique ad Romanos transeundum 
rati, qua potuerunt via, subtraxerunt sese insidiis latrocinantium, et 
custodia protendentium. Quibus quidem Titus misericordiam promissam servavit, 
sed alia gravior aerumna accidit. Namque ubi data alimenti copia, coepit 
oneri esse cibus qui prius usui erat, desuetisque edendi officiis, ministerium 
feriabatur. Nulla vis dentium, ut cibum manderent, nulla arteriarum subsistentia,
-----------------------------------------------------------
panem arrodere nullo poterant modo. Si quid sane sorbuissent mollioris 
alimoniae, interclusis jam faucium meatibus strangulabantur. Obriguerant 
interiora viscerum, obstructi erant ductus ciborum. Aruerant jecoris venae, 
quae cibos attrahunt. Perierat usus, aviditas cumulabatur, virtus defecerat, 
appetentia manebat. Ruebant supra cibos miseri, et invalidos morsus, more 
infantium meditabantur. Plerique visis alimentis, ipso gaudio deficiebant, 
atque inter exoptatos sibi cibos moriebantur: solati miseriam, quod votum 
impleverant. Sed erat pompa lacrymabilis, cum plures a cibo ad periculum 
surgerent, quam ad salutem, ut et victus noceret. Inflabantur enim insolito 
cibo corpora potius, quam
-----------------------------------------------------------
reficiebantur, et quasi quodam hydropisis morbo, distenta cute poenas dabant. 
Et si quibus ulla adhuc virtus edendi, aviditas modum nescia, quod ferre 
non poterant, supra mensuram ingerebant, repentino cibo farti disrumpebantur. 
Quid enim grave non erat, quibus erat gravis et solus affectus, ut obesset 
vidisse, quod desideraverant? Incapaces enim affectuum per longam famem, 
oppressit etiam sensus naturae: et ipse gaudii motus gravavit. Nihil igitur 
mirum, si exhaustis periculo cibus est. Denique post biduanum jejunium, 
si quid avidius sumpseris, statim crudescit. Unde plerisque moris est, 
ut succum lactis infirmis
-----------------------------------------------------------
visceribus infundant, eoque cum melle permixto temperent humorum exasperatam 
jejuniis intemperantiam, et defectionem corporis, velut infantiam quamdam 
molliore cibo nutriant. Sic ergo nonnulli Judaeorum qui ad Romanos confugerant, 
poterant evadere, quadam arte pensantes moderamina cibi, donec desueta 
edendi caro, in suos rediret usus. Nec hoc tamen profuit miseris, sed causa 
majoris exitii fuit. Nam cum ex his plerique accepto cibo alvum purgarent, 
egesserant aliqui bimones aureos quos absorbuerant, cum adornarent fugam: 
ne deprensi, quia insidiatores omnia perscrutabantur, non solum dispendio, 
sed etiam periculo forent: scelus enim ducebatur, aurum quemquam praeter 
latrones habere. Hoc itaque postea
-----------------------------------------------------------
Judaei, specie miserabili inter inquinamenta alvi aurum legebant. Comperit 
id quidam Assyrius, et ab uno in omnes opinio manavit. Quod genus hominum 
praeceps ad avaritiam, et paratum ad versutiam, ut nihil tam atrox sit, 
quod refugiat, nihil tam turpe, quod erubescat studio pecuniae, A Syris 
in Arabas diffusa fama est, quibus et non minor avaritia, et feritas barbaricae 
propior immanitati, eo quod farti auro Judaei forent: diripiunt quoscumque 
offenderant advenientes, contra fas, contra leges deditionis, contra promissum 
Caesaris, quod occidi non licebat: incidunt adhuc viventes, cruentisque 
manibus eviscerant ventris secreta. Alvum scrutantur, et inter ejus manantia 
purgamenta aurum requirunt, non minus turpiter quam illi quos adigebat
-----------------------------------------------------------
fames: insuper etiam saeva crudelitate. Multa acerba eo commissa praelio, 
nihil hoc uno acerbius. Denique una nocte duo millia fere virorum discissa 
sunt tali flagitio, divisisque visceribus, quaestus suos Syria numerabat: 
Arabia negotiationis recensebat emolumenta, quae sine transfretati maris 
periculis novo crudelitatis commento in usum lucri verterant, et mercem 
putabant. Quod etiam nunc in hujusmodi hominum genere reperias, et nonnullis 
saepe Aegyptiorum, ut curandis funeribus negotientur, et officia humanitatis 
vendant mercaturae compendiis. Misera fames auri; nihil sequendum putat, 
nisi quod ad praesens lucrosum: nihil honestum, quod pecuniae vacuum. Gravis 
jam dudum, gravis inolevit humanis affectibus quaerendi cupido, et mercatura 
facta est
-----------------------------------------------------------
vita hominum: veno et empto vivitur. Serpsit itaque vitium in innumeros; 
ut jam tolerabilior commutatio mercium sit, quam morum animorumque. Infecit 
Syrorum avaritia etiam Romanum exercitum. Nihil enim facilius in alterum 
transit, quam amor pecuniae, et desiderium habendi: praesertim finitimas 
opes, quibus vicinus abundaverat. Nec est ulla passio, quae magis virtutem 
animi effeminet, quam cupiditas divitiarum. Denique versutia laudi datur, 
paupertas probro habetur. Impedivit hoc vindictae severitatem, quia innumeri 
reperti tanto furori obnoxii: ideoque Titus qui vallare circumfuso exercitu 
Syros et Arabes proposuerat, contemplatione multitudinis revocavit sententiam:
-----------------------------------------------------------
ut superioris delicti gratiam faceret, et ne postea committeretur, poenam 
denuntiaret, verborumque austeritate graviori suos argueret, quod auro 
succincti et argento, pretiosisque telis nitentes, nec arma sua erubescerent, 
ut tanto se dedecore dehonestarent. At vero Syros et Arabes increpare, 
quod immemores Romani nominis, dictu quoque horrida excogitassent: venisse 
eos ad belli societatem, non ad exercitium flagitiorum. In exercitu Romano 
non solum virtutem corporis, sed etiam mentis requiri: nec tantummodo fortitudinem 
in hostem, sed etiam disciplinae normam spectari: ne crudelis, ne impius, 
ne insolens miles sit: sed ne praedae potius quam victoriae intentus. Ea 
gravia videri militiae flagitia et vindicari
-----------------------------------------------------------
atrociter. Inter arma quoque leges valere: fide melius bella geri, quae 
servetur etiam hostibus. Si ergo et armatis debetur, quanto magis precantibus! 
Proinde caverent ab hujusmodi flagitiis, ne et victoriae exsortes, et salutis 
fierent. Neque se diutius passurum, ut eorum scelesta flagitia Romanis 
ascriberentur, qui plus oneri, quam usui forent. Itaque repressit aliquantulum, 
non exsecuit avaritiam Syrorum, ut arbitrum fugerent, non ut praeceptum 
foverent. Denique explorato prius si forte Romani militis deesset praesentia, 
de miserorum visceribus exsecrabile lucrum proferebatur, nec tamen in omnibus 
sequebatur etiam praedae eventus, sed in paucis, quo crudelior feritas: 
quia non solum propter opes, sed etiam propter spem lucri plurimi exstinguebantur:
-----------------------------------------------------------
cum latrones ipsi, et saeviores piratae latronibus, a latrocinio temperent, 
ubi praedam non senserant. Solius enim barbaricae immanitatis est, gratis 
nocere. Nam et ipsae ferae, ut interficiant, praedam sequuntur. Foris itaque 
poenae acerbae, intus immanior Joannes.



          CAPUT XXV.
Denique cum talia gererentur a Syris, etiamsi aliis qui revocarentur, indicio 
comperto, transfugere tamen alii non desinebant. Inter quos Manneus Lazari 
qui asserebat per unam portam sibi creditam centum quindecim millia mortuorum 
elata, additis adhuc octingentis octoginta funeribus, quod ipse tuendi 
vicem hujusmodi recepisset muneris: idque solo eorum numero collectum, 
qui ex mercede publica sepulti
-----------------------------------------------------------
forent, praeter eos quos sepelierant sui. Quae autem sepulcra, nisi ut 
de muro cadavera dejicerentur? Post ipsum plerique non ignobiles viri, 
confugientes ad Titum; sexcenta millia defunctorum fuisse, quae per portas 
elata numerata sint, commemorabant. Eorum vero cadaverum quae propter infinitam 
pauperum multitudinem efferri nequiverint, atque in maximis domibus diversorumque 
operum spatiis constipata sint, numerum fuisse inaestimabilem. Et adhuc 
erat processus malorum, quae jam superiorum omnium finem vicerant. Adhuc 
saeva obsidio, bellum grave: majoribus jam tamen Judaeorum animis, quam 
viribus. Super omnia vero fames tetrior, quae insidiaretur
-----------------------------------------------------------
jumentis alvum purgantibus, et vetusta rimaretur boum stercora: ut quod 
visu erat horribile, hoc fieret esca esurientibus. Miserabilis congeries 
insepultorum corporum, et circuitu longo terra ipsa tecta cadaveribus, 
repleta ante muros omnia, terribilis species, horror gravis, odor pestilens; 
qui nec victores, nec victos discerneret: utrisque simul noxius, et majore 
Romanis impedimento, quibus necesse erat jacentes reliquias cruentato proterere 
vestigio: terra ipsius inculta, succisis omnibus quae ad usum militis et 
machinarum necessario conveherentur. Per tredecim ferme in circuitu urbis 
milliaria longe lateque vastata humus, et nudum gignentium solum. Omne 
illud pomarium, in quo ante nemora viridantia, horti inhalantes floribus, 
diversa pomaria, suburbana praedia gratam sui speciem dabant, si
-----------------------------------------------------------
quis postea vidit hospes, ingemuit: incola non recognovit, et ad genitalem 
regressus locum, cum praesens adesset, patriam quaerebat.



          CAPUT XXVI.
Reparatis itaque aggeribus et vineis, caeterisque machinis obsidionis, 
renovatus est belli furor; quasi ad extremam operis manum utrimque studiis 
conspiratum. Totius enim periculo certaminis decernebatur; quia et Romanis 
solvenda obsidio foret, si aggeres et arietes incenderentur, quibus per 
inopiam silvarum reparationis subsidia non suppetebant: et Judaeis excidium 
patriae incumberet, si manu cederent, cum quassata murorum repetitis arietum 
ictibus resolverentur. Processere itaque Judaei cum facibus adeo feroces; 
ut tamquam cessuro
-----------------------------------------------------------
sibi Romano exercitu, incendia in machinas spargerent, obsidionem solverent. 
Sed exhaustae jam vires fame et res fractae, priores successus negarunt; 
substantia defecerat, audacia manebat. Contra, Romanis major pudor, si 
ab his qui extremum fame spiritum traherent, victoria de manibus diriperetur. 
Conserto itaque praelio, repulsi principes seditionis, ad murorum subsidia 
bello impares recurrerunt. Sed ubi dubia murorum caesura repetitis ictibus, 
Joannes haud incuriosus extremi subsidii, circumspexit: interiorem murum 
quasi in C litteram duxit. Postero itaque die convulsa parte murali, fragor 
labentis beneficii, et clamor Romani exercitus simul increpuit, quasi patrato 
excidio muri prolapsione. Sed ubi conclamatae urbis
-----------------------------------------------------------
insultavit sonus, versa vice rerum, novi muri species, improvisa Romanorum 
gaudia restrinxit, judaeorum audacia successit, quia periculum differebatur. 
Tunc Caesar exercitum adhortari coepit, ut novum illum murum sine ulla 
cunctatione adoriendum putarent, quem constructio recens infirmum et facile 
solubilem proderet: auderent modo animis procedere, fragmenta muralia ascendendi 
facilitatem datura, ut praeliantes Romani, Judaeis de superiori loco decernentibus, 
adaequarentur. Et quia cunctantes
-----------------------------------------------------------
videbat rei difficultate, validissimos quosque juxta se congregans, in 
bellum accendebat tali oratione:



          CAPUT XXVII.
Omnium rerum exitus plus negotii, quam principia habere, nulli incognitum 
est, fortissimi commilitones, quia consummatio suscepti muneris majorem 
quaerit laborem: siquidem toto libera mari currit navis, etsi non semper 
a puppe ventorum aspirent flamina, gubernator tamen obliquat velorum sinus, 
et sine refragio scinditur fretum. Sed ubi ad portum venitur, opportuna 
aurarum temperies necessaria est, et angusto ingressus navium coercetur 
limite. Major itaque periculi cura, ubi spes propinqua; aedificantibus 
quoque plana exordia fundamentorum, sed ardua celsorum opera fastigiorum. 
Et plerumque in ipso operis claudendi fine, mercedis suae munere
-----------------------------------------------------------
defraudatur miserandus faber, aut culminis lapsu obrutus, aut instabili 
deceptus vestigio, ut ad inferiora decidat. De agricola quid dicam, cui 
procinetus laboriosior messis quam segetis, vindemiae quam putationis: 
et adultis fructibus graviora semper metuenda pericula? Nihil ergo novum, 
si adhuc nos in ipso portu consummandi cursus periculum manet: quia per 
angustiora viarum scandendum est ad Antoniam: quo dejectis inde adversariis, 
superiorem occupantes locum, ac supra verticem locati hostium, ipsos quodammodo 
anhelitus eorum intercludamus. Sed difficile hoc nobis videtur, commilitones, 
quasi vero ad ludum, non ad bellum convenimus: in quo aut vincendum, aut 
moriendum sit viris. Tunc ergo debueratis excusare,
-----------------------------------------------------------
quando ad praelium veniebatis, ut vindicaretis cladem Romani exercitus, 
et maculatae militiae probrum dilueretis. Si Neronis tempore ulciscendam 
injuriam Romani nominis aestimabatis, quid vos decet velle Vespasiano imperatore? 
Lavemus superioris imperii notam, ne nostro adhaereat: quam Nero quidem 
remoturus per Vespasianum aestimabatur, Vespasianus per Titum in se transfuderit, 
nisi vicerimus: exsequenda nobis tantummodo supplementa victoriae pater 
reliquit: quo fusis in cassum tantis laboribus, dedecores inultique referemus 
gradum, victoriam derelinquentes? quasi non levius crimen sit de militia 
decedere, quam victoriam deserere: illud enim formidinis, hoc proditionis 
est.
-----------------------------------------------------------
Sed periculosum putatis in hostem descendere, et murum armis circumsonare: 
quasi vero muliebria de nobis, et non virilia opera ipsa natura expetat, 
quae nobis ideo vitalem infudit spiritum, ut eum pro gloria libenter refundamus. 
Ad quae igitur, nisi ad maxima quaeque a duce suo bellator adhortandus 
est? Nam usitati operis adhortatio, non solum conventis, sed etiam convenientibus 
affert pudorem, ut exigas, quod sponte debetur: id enim de se militem praestare 
oportet. Et tamen quid immoderatum a vobis exigo? Nonne praestat mori per 
virtutem, quam
-----------------------------------------------------------
vivere ad ignominiam? In medias Romanorum acies frequenter Judaeus excurrit, 
ac sese hostilibus cuneis impavidus infundit, non ad spem victoriae, sed 
ad indicium fortitudinis, et ostentationem gloriae? Vos, quibus terra et 
mari nemo impune adhuc restitit, quibus non est novum vincere, et crimen 
non vicisse, cum tanta habeatis vincendi suffragia, nec semel quidem proripuisse 
in hostem gradum non pudet? sed armatos otium tenere, et procinctu positos, 
feriatis animis exspectare, ut fames pro nobis dimicet, atque inedia potius 
sua, quam nostris fusi gladiis, in opprobium nobis erubescendos vertant 
trumphos? Non pudet, inquam, strenui commilitones, universarum victores 
gentium, nihil de armis sperare, nihil de viribus, sed de sola obsidione, 
et operiri quando hostis morbo consenescat,
-----------------------------------------------------------
atque in suo moriatur lectulo? Et quae potest esse sine bello victoria? 
omnia sunt repleta cadaveribus, deformes exuviae jacent, exsangues reliquiae 
defunctorum, nisi quos ipsi inter se suis manibus trucidaverunt. Quid timemus 
eos, quos jam fames, ignis, latrocinium, seditio exstinxit? Quid destituimus 
divina beneficia? Cujus enim nisi Dei nutu in sua collisi arma sunt? Destituti 
quoque subsidiis alimentorum, nec ullus domestici finis furoris. Vereor 
ne jam et religionum videamur rebelles, qui et nostris, et suis religionibus 
infidos tam diu reservamus. Verum esto, sit atrox bellum et formidolosum. 
Quid enim vos belli demulceo facilitate? Sit victoria incerta, certum periculum. 
Nonne apud eos mihi sermo est, qui humana prudentia noverint,
-----------------------------------------------------------
in periculis promptiorem esse omnium animantium fortitudinem, quam in remissioribus 
contentionibus? Ferae ipsae cum se circumvallatas armis viderint majore 
in eos impetu ruunt, ut vi sibi aperiant iter. Et atrociora serpens latibulis 
excussus, infundit venena. Sunt etiam, quae natura innoxia, in periculis 
tamen suis ad nocendum fortiora sunt. Habent cervi sua arma, si quis se 
obvium ferat, et mortem cornibus repellunt. Habent et laesae apiculae suos 
morsus. Quid autem de viris bellatoribus apud Romanos loquar? cum Leonides 
ille Lacedaemone genitus, praeliaturus adversus innumerabilem Persarum 
exercitum, dixerit: Prandeamus in terris, apud inferos coenaturi. Tantum 
valuit apud Graecos hic sermo, ut non solum de trecentis
-----------------------------------------------------------
illis Lacedaemoniis viris quibus ipse praeerat, se nemo subtraxerit, praeter 
unum tantum, quem superstitem postea nullus recepit: sed etiam de caeteris 
qui simul ad bellandum processerant, nisi quos Leonides tanto degeneres 
bello repudiavit. Quid de Romanorum integris legionibus loquar? quos Cato 
Romanae assertor facundiae, et veritatis sincerus interpres, asseruit cum 
exsultatione ad bellum processisse: sed quo se redituros arbitrarentur, 
universosque libenter procubuisse, ne mutarent sententiam. Beati quorum 
nemo suis hostium victoriam
-----------------------------------------------------------
fuga annuntiavit. De trecentis tamen Lacedaemoniis vir unus subterfugit: 
illi in angustiis praeliabantur, ne circumvenirentur. De Romanis legionibus 
nullus vitam elegit, sed omnes mortis haereditatem, quorum vos posteri 
estis: si contemptu periculorum, quasi gloriosa indoles, virtutis prosapiam 
non abnuatis. Quis enim fortium virorum esse se mortalem non noverit, omnibusque 
positum finem vivendi? Quanto igitur melius patriae impendere, quod naturae 
debeas, et necessitatem commutare gloria: nec anhelae senectutis suspiriis 
obnoxiam vitam dejicere, nec ferventis aegritudinis casus reformidare, 
cum depositis aevo quotidiana fastidia sint? Illorum autem, qui languore 
marcescunt, deficientibus viribus pariter ac sensibus, ut multorum opinio 
habet, animae simul cum corpore sepulcro adjudicentur.
-----------------------------------------------------------
At vero bellatorum et strenuissimorum virorum, qui se pro patria, pro liberis, 
pro religione morti devoverint animas de vinculis corporis hujus ferro 
absolutas nulli dubium, quin purum illud aethereum elementum stellarum 
lumine refulgens, in coelestibus suscipiat habitaculis, hospitio quodam 
supernae quietis: in terris quoque remanere, insigne aliquod est gratiae 
vel injuriae, ut et languore commaceratos oblivio abscondat: et adversum 
pectus in hostem ferentes, si mors convenerit, sequatur gloria. Ad haec 
vos invito praemia, commilitones, ut in hostem pergamus, quem clausum tenemus: 
ascendamus in murum per ruinam muri validioris, quae nobis velut quemdam 
aggerem praestat, et aequatur muro inferiori. Quisquis virtutis
-----------------------------------------------------------
vexillum praeferens, primus in murum ascenderit, vel secundus, vel tertius, 
vel pluribus comes; haudquaquam mihi non donatus opimo abibit munere: etsi 
nulla major remuneratio quam fortitudinis gloria, quae plerumque est tutior. 
Nam ubi primum animis et viribus confidentissimus quis ascenderit, fugient 
qui resistebant aut ad inferiora se conferent, aut latibulis abscondent: 
ita quod maximo nunc periculo sit, si in inferioribus quaerimus; sine labore 
magno sequetur, ut dejectis hostibus bellum conficiatur.



          CAPUT XXVIII.
Vix sermonem Titus clauserat, et Sabinus se obtulit ex Syriae viris, egregius 
bellator, et ante Caesarem
-----------------------------------------------------------
consistens, ait: Obedire se imperiis, ascensioni paratum, si eventus sibi 
adesset, ut Caesari placeret: si destrueretur secundis, nihil praeter spem 
sibi accidere, qui judicio proprio delegisset pro Caesare mori. His dictis 
laevam extendens, clypeum supra caput extulit, et dextera vibrans gladium, 
immane quantum in arma insurrexerit: ut quivis eum non cognosceret, quem 
paulo ante exilis corporis specie despicabilem putaverat, subito cum videret 
pergere in adversum, et hostibus pariter et muris minantem sese extendere, 
quasi
-----------------------------------------------------------
jam celsior in subjectos praeliaretur, et murum quateret manu. Sequebantur 
eum undecim viri studiosi ad imitandum, sed impares ad consequendum. Repugnabant 
de muro judaei spiculis, saxis, sagittis: et quod cujusque manus invenerat 
telum, in Sabinum dejiciebatur. At ille interritus, cursu concito insiliit 
in fragmentorum aggerem, et in summo locatus, hostem avertit, dum proximus 
quisque formidat periculum. Sed dum se librat in murum attollens, et securus 
victoriae in hostem intendit, lapsus in faciem, cum maximo sonitu ruit. 
Quo revocati Judaei, coeperunt jacentem missilibus urgere. Ille genu nixus, 
et se protegens scuto quam diu potuit, a vulnere defendit, nec immunem 
reliquit, quem proximum reperit. Ad postremum
-----------------------------------------------------------
tamen consertus vulneribus, spiritum prius quam bellum deposuit, nec dejectus 
gradu, nec muro excussus est, nisi mortuus: tribus quoque aliis necatis, 
octo semineces, licet a caeteris tamen exitio subtracti.



          CAPUT XXIX.
Nec tantum non terrori reliquis mors Sabini, sed incentivo fuit. Nam Romani 
viri qui praetenderant vigiliarum munia, compensare cupientes operis effectu, 
quod Sabini studio praeventi forent, viginti numero ineunt consilium magnum 
et memorabile: ut advocato quinti ordinis signifero, et duobus equestris 
militiae viris quos promptiores arbitrabantur, atque uno tubicine, quinta 
hora noctis silentio per aggeres sese fragmentorum muralium in superiora 
attollerent, caesisque custodibus, Antoniae murum
-----------------------------------------------------------
occuparent. Quo peracto, terribilior solito sonitus increpuit tubae, ut 
fessi labore Judaei et somno soluti, de improviso perturbarentur, quia 
omnia repleta hostibus crederent. Ante itaque fugere coeperunt, quam veri 
fides pateret. Neque enim periculi sors tenebrosaeque noctis caligo patiebatur, 
ut quanti essent, cognosceretur. Et Caesar audito fragore tubae, armari 
exercitum jubet: ipse cum electis primus in murum ascendit, suis auxilio, 
hostibus impedimento. Illuxit dies, et jam Caesar conspicuus e muro suos 
adhortabatur: alii manibus suorum in murum elevabantur, alii per cuniculum, 
quem Joannes ad subvertendos Romanorum aggeres defoderat, in urbem se deferebant. 
Versa in perniciem perfidis subsidia sua, exclusi undique in templum se 
conferunt.
-----------------------------------------------------------
Eo quoque volentes Romani irruere, cohibentur augustiis armisque repelluntur. 
Fit in vestibulo grave praelium, nec jam spiculis aut sagittis, sed gladiis 
cominus geritur, manus ad vulnera, gladius super gladium, ictus super ictum, 
percussor caesorum sanguine perfundebatur, ut ipse potius percussus aestimaretur. 
In ipso templo furor bellicus dominabatur. Natabant pavimenta sanguine: 
morientium gemitus, vincentium clamores sine ordine et modo personabant: 
Romanos perficiendi certaminis spes accenderat, Judaeis suprema patriae 
excidia ademerant
-----------------------------------------------------------
mortis formidinem. Hi sumptu gloriae virtutem alebant, illi desperatione 
salutis omne effindebant virtutis viaticum, nec reservabant.



          CAPUT XXX.
Pulcherrimum quoque facinus adorsus est Julianus centurio, vir armis maximus, 
ex Bithynia profectus provincia, sed Romanis assuefactus disciplinis bellisque 
exercitus, et honoratae militiae clarus stipendiis. Qui cum prope Caesarem 
adstaret, ubi adversos vidit Romanos, quia Judaei numero praestabant, et 
adhuc Romani pauciores aderant, subito de Antonia se proripuit, et insequentes 
avertit: nec sunt ausi resistere, ipsa specie praecellentissimi viri, et 
superba quadam ultra humanam formam virtutis auctoritate, ita ut ipse Caesar 
miraretur. O varia atque
-----------------------------------------------------------
incerta, velut quaedam bellorum alea! quae sicut jactu quodam, ita casu 
quodam potius quam virtute, plerumque inopinatis ludit eventibus, sufficiens 
novos exitus. Namque et hic jactus sunt, non tesserarum quidem, sed sagittarum, 
telorumque plurium, lapidum quoque, quibus saepe victor sternitur alieno 
vulnere. Et dum aliena spolia rapit, ipse dispoliatur: velut hic Julianus, 
qui tergo imminebat hostium, dum alios perimit, et claustro coercet, ipsa 
alacritate incautior, confixum clavis calceamentum gerens, usu militarium 
virorum: non consideravit polito lapide solum stratum, quod cavendum foret; 
sed quasi in campo praeliaretur securus, labitur, et ingentem strage sua 
sonitum dedit. Nec potuit assurgere lubrico solo fusus, genu
-----------------------------------------------------------
tamen se sustinens, regressum hostem repellebat ut appropinquantes caederet, 
jaculantes quantum posset, caveret. Sed ipsa fatigatus atque oppressus 
multitudine, solus licet, quia nullus tanto se inserere periculo auderet, 
non despicabilis tamen, neque inultus, impigre occubuit. Haud equidem, 
ut arbitror, tali dignus exitu fuit, ut tanta virtus viri sic deciperetur. 
Sed plurimum in bello prudentia valet, quae cauta semper et perspicax incertorum 
providet casus. Solus se de Antonia proripuit, solus in hostilia agmina 
ruit, solus se armatis miscuit, solus in templum Judaeos redire compulit. 
Vereor ne istud obfuerit magis, quia de templo fuerunt exterminandi Deo 
infideles, ideo lapsus non invenit remedium. Spectabat Titus vincentem
-----------------------------------------------------------
cum gaudio, periclitantem cum ingenti dolore: volebat subvenire, sed longe 
aberat. Revocabatur a suis, quia in milite unius sors est, in imperatore 
universorum periculum: docebat exemplum, quid cavendum potius, quam sequendum 
Caesari foret. Denique sic consternati fuerunt socii, sic elati adversarii, 
ut et corpus Juliani in potestatem veniret hostium, quasi adhuc et defunctum 
timerent, si Romanis restitueretur. Caeteri Juliano caeso, facili negotio 
cessere. Nondum enim ascenderant numerosi, et Judaeis occasio necis ejus 
virtutem
-----------------------------------------------------------
auxerat: promptissimis eo praelio ad repellendos Romanos Alexa et Gitteo 
Joannis conjuratis, qui factionis ejus propugnatores forent: ex Simonis 
quoque parte Melchio et Jacobo Idumaeorum duce egregiis bellatoribus: Arsimone 
quoque et Juda tertiae factionis viris pariter adnitentibus, qui conjuncta 
manu pulsos Romanos intra Antoniam clausere.



          CAPUT XXXI.
Contra Titus non munimento sibi, sed impedimento angustias Antoniae ratus, 
jubet dirui munitionem ejus funditus, ut congressuris iter in hostem aperiretur. 
Compertoque quod solemnitas Judaeis festorum dierum appropinquasset, praecepit 
interpretari Josephum Hebraeo sermone, quae ipse alloqueretur.
-----------------------------------------------------------
Quae, malum! ratio Joanni suaderet, ut Romanos lacesseret. Si virtutis 
fiduciam gereret, eligeret alium pugnae locum: eo progrederetur, dummodo 
urbi parceret: templum non contaminaret, sacrificia festorum dierum non 
impediret: relinqueret quos idoneos sacrificiorum ministeriis aestimavisset; 
fortitudinis suae documentum ubi vellet praeter urbem et templum, ederet: 
congressioni milites Caesaris non defuturos: invitum se cogi ad totius 
urbis eversionem: cujus reliquias servare vellet, si pateretur Joannes: 
imminere templo faces, non quod templum Romani festinarent exurere, sed 
e templo educere belli incitatores. Si victos se crederent, manus darent: 
at si victores futuros sperarent, non intra claustra se reciperent, sed 
in campis defenderent,
-----------------------------------------------------------
quo templum labentibus jam incendiis eriperetur, vacaret purificationibus. 
Et interpretante Judaeis Josepho, cum silentio audita, tacitum vulgus probabat, 
sed metuebat sententiam suam pandere: quibus respondet Joannes, nullum 
praestabilius Deo esse sacrificium, quam pro aris, pro focis, pro templo 
ponere animam, viros Deo sacratos: et ideo si necesse sit, libenter procumbere 
pro libertate, tamen sperare se, quod excidium perpeti non possit civitas 
Dei. Titus ad haec: Merito igitur puram Deo servatis urbem et sanctum immaculatum, 
necando cives, interficiendo innoxios, perimendo sacerdotes? Talibus flagitiis 
non placantur divina, sed offenduntur. Abdicastis Deum vestrum sacrificiorum 
cultibus. Si tibi aliquis negaret cibum, Joannes, quaereres
-----------------------------------------------------------
eum: Deo vestro suae hostiae non immolantur, non redduntur sua munera, 
jugulantur homines, et adhuc putas Deum auxiliari? Revera sic gesta edocent, 
testificatur caesorum congeries, et cumuli vestrarum calamitatum. Quis 
haec videns, non ingemiscat? Nec reprehenderem, quod pugnares pro patria, 
si nollem parcere, si nollem patriam vestram aut templum reservare. Neque 
enim digna Carthago, aut metuendus Hebraeus Annibali, qui partem mediam 
orbis Romani subegerat: et tamen ipsa quoque reparata Carthago, quae usque 
ad excidium sui rebelles
-----------------------------------------------------------
civium animos tulit. Fide mea, salva haec omnia tibi futura spondeo, veniam 
tibi salutis polliceor, non pro mercede sceleris, sed pro redemptione urbis, 
ut a te redimam periturorum culminum statum. Desinas moneo latrociniis 
tuis conturbare propositum pietatis Romanae. Non formidabitur Hierosolyma, 
ut diruatur: quando potior viribus reservata est Antiochia. Certe Jechonias 
vester et Persis credidit, et urbem egressus, commisit se cum suis proximis 
barbarico furori, ne propter se civitas everteretur. Celebratur a vobis 
ejus memoria, sicuti vestri asserunt: id est Josephus assertor ejus, celebritatisque 
testis, qua honoratis virum, qui pro patria se captivitati obtulit. Servavit 
eum et barbarus Persa, et ego tibi spondeo impunitatem. Certe et
-----------------------------------------------------------
Josephus arma Romanis adversa intulit: crede promisso, cujus et exemplum 
praemisimus. Vadem tibi sponsionis nostrae Josephum damus: immo jam dedimus, 
quem reservavimus. Loquatur vobis sermone patrio, obliget se ritu quo soletis: 
non pudet me vadem quaerere, fidejussorem dare, ne eversorem exhibeam, 
qui volo parcere. Flere ad haec Josephus, rogare Joannem, deplorare patriae 
statum, obsecrare sermone flebili, appellare ut civem, sed caeteris pertinaciorem: 
testare Dei omnipotentis gratiam, salvum fore cum suis; tantummodo desisteret 
excitare militem Romanum ad urbis eversionem. Quem ubi flectere nequivit: 
Non mirum, inquit, Joannes, si perseveras usque ad excidium patriae, cum 
jam reliquerint eam praesidia divina. Sed mirum quod
-----------------------------------------------------------
perituram non credis, cum legeris propheticos libros, quibus excidia patriae 
nobis annuntiata sunt, et reparata culmina, rursus a Romano diruenda exercitu. 
Quid enim aliud clamat Daniel? Non enim quod jam factum erat, sed quod 
post futurum, prophetabat: quae est abominatio desolationis, quam vociferatus 
est venientibus Romanis fore, nisi ista quae nunc imminet? quod est illud 
oraculum, quod a nobis saepe commemoratum est, a summo denuntiatum Deo: 
tunc scilicet perituram urbem funditus, cum civium manibus contribulis 
suus fuerit exstinctus, nisi quod nunc impleri videmus? et fortasse, quia 
jam defendi templum non placet, interdicto maculatum sanguine, purgari 
incendio placet.



          CAPUT XXXII.

-----------------------------------------------------------
Complevit sermonem Josephus, sed nullis Joannes movetur fletibus, nec promissis 
flectitur. Urgebat Deus jamdudum perfidas mentes, ex quo impio se parricidio 
commacularunt. CHRISTUM JESUM cruci suffigentes. Hic est ille cujus mors 
Judaeorum excidium est: Natus ex Maria: qui ad suos venit, et sui eum non 
receperunt. Quando enim suos non occiderunt Judaei? Nonne filium Saul 
sui occiderunt? Naboth propheta a suis utique lapidatus est: Judaea fuit 
Jezabel, quae jussit Judaeis, senioresque praeceptum
-----------------------------------------------------------
exsecuti sunt. Judaeus Achab, qui causa mortis ejus factus est. Quanti 
alii a civibus cives perempti et tamen diu integra civitas mansit, etsi 
diruta a Babyloniis post annos innumerabiles, sed reparata postea! Hoc 
est supremum excidium, post quod irreparabile templum, quia averterunt 
sceleribus suis praesulem templi, reparationis arbitrum.



          CAPUT XXXIII.
Tali affatu Caesaris et repetita oratione, inflexa est aliquorum sententia, 
qui se subtrahere potuerunt, ut ad Romanos convenirent. Caeteros revocavit 
periculi metus, qui a latronibus intendebatur (et forte quaedam inclinatio 
mentium erat, ne plures eriperentur futurae eversioni): quos Caesar confugientes 
ad se, quia erant inter eos et viri sacerdotales cum filiis,
-----------------------------------------------------------
et alii splendidioris familiae viri, suscepit bona gratia, pollicens securitatem 
salutis, jus possessionum suarum; atque ad urbem cui nomen Gosna, direxit: 
ne quid offensionis oriretur ritu dispari et cultus diversitate. Quod ab 
his, qui in urbe positi repugnabant (seu quia hujusmodi suspicio incesserat, 
sive ullus composuerat dolo, ne plures dilaberentur) in argumentum est 
derivatum necis, ut exstincti objicerentur. Eo comperto, revocatos Titus 
jussit cum Josepho propius muros obire, ut a suis agnoscerentur. Illi cum 
lacrymis gemituque magno, non sua deflere, sed patriae templique excidia: 
rogare cives, ut sequerentur Caesaris fidem, eriperent templum parato incendio, 
nihil sibi adversus legem praeceptum, nihil de libertate imminutum. Acquiescerent
-----------------------------------------------------------
et ipsi experirentur Romanorum clementiam, quorum insuperabilem virtutem 
experti sunt.



          CAPUT XXXIV.
Cum talia miserabiliter deplorarent, proturbantur a suis, bellumque accenditur: 
insiliunt Judaei, atque in ipsa irrumpunt temeritate penetralia. Omnes 
recessus, omnia secreta occupant, quae inaccessa viris erant sacrorum exsortibus. 
Romani quoque se praelio parant: temerantur interdicta patrum belli necessitate, 
majore tamen Romanorum, quam suorum reverentia. Gentiles enim cum formidine 
templum spectabant, Judaei cum furore ac temeritate adibant; et madidas 
manus humano gerentes sanguine, ipsa attractabant altaria. Titus tamen 
adhuc in proposito manens, alloquebatur Joannem, et invitum
-----------------------------------------------------------
se deduci ad excidium urbis et templi contestabatur, dicens ad eum: Quid 
sibi volunt, Joannes, impressi illi ante fores templi apices elementorum? 
Nonne significant neminem, nisi sacratum debere templo appropinquare? Quid 
illa septa pro templo? Nonne, ut conspectus arceant universorum liberos, 
solisque mysticis pateat secretorum cognitio: atque his sit liber aspectus, 
quibus est legitimus ingressus? Prospectus excluditis peregrinorum, et 
accessus cogitis. Scribitis, ut nullus ingrediatur advena, nullus peregrinus 
introeat; et peregrinum sanguinem
-----------------------------------------------------------
intra templum funditis, advenarumque simul et civium cruore vestra altaria 
commaculatis. Testificor ego non impressionis nostrae esse, sed vestrae 
praevaricationis, quod violatis quae vestra sunt. Ego alienus non exigo, 
immo obtestor, si velitis discedere, incolume templum futurum: neminem 
Romanorum hostiles irrogaturum manus, nihil de vestris temerandum esse 
sacrificiis. Servabo templum vobis et proselytis; cultus enim sacrorum 
diversus, sed operis communis usus: Quod cultus fuit, a vobis recessit: 
quod operis est, victoribus remansit.



          CAPUT XXXV.
Ubi ne his quidem per Josephum insinuatis revocari Caesar advertit (factionis 
enim principes putabant
-----------------------------------------------------------
diffidentiae potius, quam pietatis esse tam frequentem desistendi conventionem), 
ad praelium necessitate invitus revertit, jubet adesse Romanos. Sed quia 
tantae multitudini angustia impedimento erat, triginta electis viris, singula 
deputat bellatorum millia. Non enim totum exercitum reciperent tam densa 
aedificiorum obstacula. Ipse quoque simul descendere volens, revocabatur 
a suis, ne in angusto nocturnis etiam plerumque temporibus, quibus necesse 
erat insidiantium fraudi occurrere, periculi aliquid in se excitaret: cum 
amplius proficeret, si spectator belli adesset, quae unusquisque promptius 
sibi, decernendum arbitraretur, sub oculis Caesaris praeliaturo. Omnia 
enim quae circa templum gererentur, velut in theatro quodam, ex loco Antoniae 
desuper
-----------------------------------------------------------
visebantur. Inflexus ad eam sententiam Caesar, Cereali mandat negotium, 
ut praetendentibus circa templum Judaeis, hora noctis nona superveniret, 
caeterosque hortatur studiose ingruere certamine; se quoque dimicantium 
meritis non defuturum, cum desuper aut ignaviae cujusque testis, aut virtutis 
arbiter pugnam examinaret. Cerealis praescripto tempore impigre adest, 
sed custodes vigilantes reperit: praelium conseritur. Siquidem et intra 
templum siti non dormiebant, et congredientibus qui excubias obibant, facile 
se caeteri ad bellum pararant. Conferto agmine, instabat Romanus: Judaei, 
dum claustris atque angustiis nituntur, ne circumvenirentur, percursabant 
diversa: ut frequentius sibi a suis esset periculum, dum in tenebris non 
cognoscerentur, et
-----------------------------------------------------------
plerumque transfigerentur a sociis, dum hostes putantur. Quis enim nocte 
discerneret, socio an hosti occurreret? cum interrogare serum esset, cavere 
utile, consultum praevenire: et tolerabilior culpae exitus, errare in alieno 
vulnere, quam proprium eligere periculum, ubi hostis timetur. Ancipiti 
itaque per noctem periculo laborabant Judaei, vel quod inferret hostis, 
vel in quo socius erraret. Nec minore per diem Romanus vehementior aderat, 
quem totius spectator certaminis Titus vel tacitus urgebat. In horam quintam 
pugnatum est acriter: Judaeis quoque
-----------------------------------------------------------
strenue rebellantibus, ut neutra pars loco cederet.



          CAPUT XXXVI.
Dum haec inter se praelia gerunt, septem dierum spatia depositis omnibus 
usque ad fundamenta terrae, quae castro cui Antoniae nomen, Herodes immuniverat, 
latior facta est via quae ad templum ducebat: ut non solum percursandi 
militibus esset facultas, sed etiam in munimentis constituendis et coacervandis 
aggeribus, quantum esset necessarium locorum, pateret, quo pulsarentur 
etiam templi fastigiorum summa: per quae Romanis intentius immorantibus, 
cum intolerabilius fame urgerentur Judaei, coeperunt insidiari Romanorum 
jumentis: si quis bellatorum equum pabulo laxaverat, aut mulum
-----------------------------------------------------------
levando oneri necessarium, rapto avertebant, nec solum cibus eis dispendio 
Romanorum, sed etiam flagitio, petebatur. Cujus incuriae probrum in exordio 
statim, praescripto necis supplicio, Caesar removit; fraudem tamen, pervicaciam 
non compescuit. Exclusi enim ab hujusmodi rapinae necessario esurientibus 
alimento, herbarum subsidia captantes, destruendum murum quem circa pomarium 
Titus duxerat, cogitaverunt, ut vagandi et exquirendi radices arborum, 
pabulorumque liberior fieret excursus, quos ad cujusdam carceris vicem 
circuitus muri clauserat, nec erat jam, quo famem levarent. Obrepunt itaque 
et excursu repentino ad montem Oliveti ingruunt praetendentibus: nec illi 
commisso defuere muneri, et tubae classico de caeteris castrorum aut
-----------------------------------------------------------
turrium munimentis alios accerserunt ad praelii societatem. Conseritur 
pugna acrior in principio: dum pudor hos, illos fames urget saevo imperio 
ac necessario; sed confluentibus Romanis repelluntur Judaei, atque ad urbis 
suae muros reflectuntur. Tunc unus e turma equitum, Pedanius nomine, concito 
equo, dextram extendit, et se paululum inclinans, unum de Judaeis fugientem 
suspendit, captivum Caesari ferens, gloriosaeque victor rapinae, velut 
lepusculum aquila, aut accipiter fulicam ante pedes Caesaris viventem dejecit. 
Quo delectatus admodum Titus, laudatum eum et honoratum dimisit.



          CAPUT XXXVII.
Jam circumfusae templi ardebant porticus: ubique luctus, ubique mors: foris 
bellum, intus supra bellum
-----------------------------------------------------------
et incendium. Nec frangebantur animis Judaei: putabant vindictae perire, 
quidquid sine fraude gererent vel insolentia. Quando aliter jam nequibant, 
provocabant Romanos ad excidii celeritatem. Jonathes quidam exiguus corpore, 
despectu dignior, juxta Joannis sepulcrum lacessebat Romanos, ut secum 
qui vellet, manu decerneret. Aliis despicientibus pusillitatem hominis, 
aliis fastidientibus cum eo decertare, quem continuo captivum habituri 
forent, aliis considerantibus periculoso certamine rem geri cum viris, 
qui in extremis salutis non aliqua fortitudine,
-----------------------------------------------------------
sed sola temeritate vindictam quaererent: nihilque laudis futurum, si vinceretur 
excidio finitimus: et plurimum dedecoris, si quis lapsu aliquo communem 
victoriam turparet. Jactabat se insolentissimus, et metum objiciebat victoribus: 
convicia ferens, quod non suis viribus, sed alienis auxiliis Romani inniterentur; 
nec Judaeos bello hostium, sed domesticis afflictos seditionibus. Erat 
in numero militum Romanorum Pudens nomine, qui praestrictus inanibus contumeliis, 
dum inconsulte pudori consulit, salutem neglexit, atque ipsa indignatione 
incautior, vulneri patuit, fususque in terram, incussit sociis verecundiam: 
insultationis quoque caussam Jonathae simul et mortis reliquit. Namque 
is successu laetus certaminis, et pompam attollens triumphi, dum tripudiat
-----------------------------------------------------------
atque exsultat, concussoque clypeo simul et gladio proludit, excitavit 
in sua vulnera centurionem Priscum, qui superba et tumida jactantem non 
tulit, atque incautum victoria penetravit ictu sagittae. Quo stratus Jonathes, 
docuit in praelio neminem irrationabiliter insultare oportere: ubi victoris 
et victi conditio incerta, donec bellum claudatur.



          CAPUT XXXVIII.
At in urbe interiore, cum hostem intra muros cernerent altissimis eminentem 
aggeribus, universisque imminentem moenibus, tanquam vulnus in corpore, 
ita periculum introrsum pergere reformidarent, intercidunt porticum septentrionalem 
ex ea parte qua adhaerebat Antoniae, ne per ipsam hostis in templi superiora 
ascenderet, vel in inferioribus
-----------------------------------------------------------
sitos superior urgeret: et proxima quaeque demetunt, ne populantibus incendiis 
templo finitima, etiam templum ipsum ignis depasceretur, atque intercisa 
igni exurunt: ita quod ab hoste metuebant, priores coeperunt. Salomonis 
quoque porticum ad fraudem pararunt, ut culminum interiora replerent pice 
ac bitumine, quae infra fornicem summi laterent fastigii, simulatoque quod 
eam vellent defendere, et frequentes hostes incesserent, sollicitant Romanos 
atque in sese excitant. Illi admotis scalis, summa porticus petunt: Judaei 
loco paulatim cedere, quod plures Romani ascenderant. Hi certatim irrepere, 
tamen prudentiores suspecti doli cavere: sed vulgus intentum victoriae, 
praefestinare, ubi res fraude carere visa, plurimis quasi inter retia locatis,
-----------------------------------------------------------
admovetur ignis fornicibus interioribus, atque additis pice et bitumine 
atque caeteris incendii nutrimentis, in totam diffunditur porticum. Circum 
vallabant flammae victores Romanos, ut nec resistendi facultas suppeteret, 
nec fugiendi copia: quid facerent non reperiebant. Spectabat Titus suos 
periclitantes, indignans quidem quod injussi ascenderant, sed miserans 
quod victores perirent. Plerique se praecipitio dabant: sed ubi incendium 
evaserant, fractis cruribus, collisi corpore moriebantur: miserius erat, 
si debiles superviverent. Volebat subvenire
-----------------------------------------------------------
Caesar, nec poterat: hortabatur tamen proximos, clamabat ut auxilio suis 
essent. Has voces, hunc dolorem Caesaris, pro supremo illi habebant solatio. 
Hoc erat morituris viaticum, hoc se velut sublimi solantes sepulcro ad 
mortem festinabant, quod in visceribus Caesaris reconderentur: nec vita 
eorum periret, quorum viveret gloria qui morerentur pro Caesare, relinquentes 
sui haereditatem triumphum. Itaque alii circumveniebantur ignibus, alii 
praeveniebantur; nec longe hostis, qui flammas fugientem feriret.



          CAPUT XXXIX.
Longinus tamen egregiae virtutis vir, cum provocaretur a Judaeis, ut sese 
his committeret promissa salutis securitate, maluit se solum transfigere 
gladio,
-----------------------------------------------------------
quam maculare probro Romanae indolis fortitudinem. Artorius autem satis 
astute voce magna clamavit Lucium, dicens: Haeres mihi eris, si me decidentem 
exceperis. At ille miserandus occurrit ruenti, atque in se morituri necem 
transfudit. Vere bellicum testamentum, non atramento scriptum, sed sanguine; 
nec in charta, sed in mucrone. Quod haeredem promisit, magnum plane ingenium, 
ut inveniret voluntarium mortis vicarium. Incensa est itaque porticus usque 
ad turrim, quam Joannes cum bellum adversus Simonem gereret, exaedificaverat 
super portas regiae domus, quam Ezechias sibi rex ad habitandum condidit: 
reliquam ejus partem ipsi diruerant Judaei. Sequenti quoque die a Romanis 
exusta est omnis porticus septentrionalis, usque ad
-----------------------------------------------------------
porticum orientalem. Nam cum suis ipsi manus injicerent aedificiis, docuerunt 
Romanos illis non parcere. Nuda erat jam templi facies, et saeva hominum 
fames: insidiabantur sibi invicem, quis cui raperet cibum. Ubi alimenti 
suspicio, ibi bellum inter domesticos. Pugnabatur pro cibo, necabantur 
charissimi, discutiebantur defuncti, ne quis intra amictus eorum cibus 
lateret. Simulate aliqui mortui aestimabantur, ne viventes aliquid habere 
alimenti suspectarentur: sed ne viventes quidem, aut vitae fungi munere, 
aut mortem simulare poterant. Verum aperto ore sicut rabidi canes, aurarum 
captantes spiramina, huc atque illuc circumferebantur inopia duce. Saepe 
etiam quasi ebrii in eadem domicilia regrediebantur, ut iterum quae vacua 
reliquerant, perscrutarentur.
-----------------------------------------------------------
Et cum alia famis solatia non reperirent, detrahebant coria scutis, ut 
cibo essent sibi, quae praesidia non essent. Mandebant calceamentum: nec 
pudor erat solutum pedibus suscipere ore, et lingua lambere. Vetustae quoque 
paleae quae olim projectae fuerant, non mediocri studio requirebantur: 
et si quis repererat, grandi pretio mutuabat.



          CAPUT XL.
Quid adoriar dicere factum Mariae, quod cujusvis barbari atque impii mens 
perhorrescat?
Ea erat de locupletioribus feminis regionis Pereae
-----------------------------------------------------------
quae trans Jordanem jacet. Belli horrore oborto, cum caeteris se in Hierosolymitanam 
urbem contulerat, quod esset tutior: eo quoque suas devexerat opes, quas 
principes factionum certatim invasere. Alimentorum etiam si quid pretio 
quaesiverat, de manibus cruebatur. Exagitabatur a perfidis, dira imprecabatur, 
volebat mori, sed percussorem non inveniebat. Malebant insultare diutius, 
affligere gravius, quam cito perdere. Putabant quamdiu viveret, praedam 
fore. Defecerant jam omnia, et deliciis assueta, asperiora palearum vel 
coriorum dura non emolliebat. Saeva fames intimis se infudit medullis, 
exasperavit humores, mentem exagitavit. Habebat mulier infantulum quem 
genuerat. Vagitu ejus excita, cum se et parvulum commacerari videret, tantis
-----------------------------------------------------------
victa immanitatibus atque impar tam atroci calamitati, affectum amisit: 
et pietatis genitalis usu obliterato, dolorem absorbuit, furorem assumpsit. 
Conversa itaque ad parvulum jam matrem oblita, et furens animi sic ait: 
Quid tibi faciam, parvule, quid faciam tibi? Saeva te circumstant omnia, 
bellum, fames, incendia, latrones, ruinae; cui te moritura credam, aut 
cui te tantillum relinquam? Speraveram, quod si adolevisses, me pasceres 
matrem, aut sepelires defunctam. Certe si praevenires obitu, quod ego te 
pretioso tumulo meis manibus includerem. Quid agam misera? vivendi tibi 
ac mihi nullum subsidium video. Omnia erepta nobis, cui te reservabo? aut 
certe quo condam sepulcro ne canibus alitibusve vel feris praeda sis? Omnia, 
inquam,
-----------------------------------------------------------
erepta nobis. Potes tamen, dulcis meus, et sic matrem pascere: idoneae 
ad cibum manus tuae. O mihi suavia viscera tua, artus jucundi, prius quam 
vos penitus consumat fames, reddite matri, quod accepistis: redi, fili, 
in illud naturale secretum, in quo domicilio sumpsisti spiritum: in eo 
tibi tumulus defuncto paretur. Ipsa complectar quem genui, ipsa exosculabor: 
et quod impatientia amoris habet, habeat vis necessitatis, ut ipsa devorem 
meos artus, non simulatis, sed impressis morsibus. Ergo esto cibus mihi, 
furor latronibus, et vitae fabula, quae sola deest calamitatibus nostris. 
Quid faceres, fili, si et tu filium haberes? fecimus quod pietatis fuit, 
faciamus quod fames suadet. Tua tamen causa melior, et quaedam pietatis 
species; quia
-----------------------------------------------------------
tolerabilius est, quod matri dederis cibum visceribus tuis, quam quod te 
mater, aut occidere potest aut devorare. Haec dicens, averso vultu gladium 
demersit, et in frusta filium secans igni imposuit, partem comedit, partem 
operuit, ne quis superveniret: sed nidor incensi pervenit ad principes 
seditionis; continuoque odorem secuti, introierunt mulieris hospitium, 
minantes necem, quod ausa esset jejunantibus ipsis edere atque exsortes 
eos facere cibi, quem reperisset. At illa, partem inquit, vestram vobis 
servavi: non fui avara nec inhumana:
-----------------------------------------------------------
nolite indignari, habetis quod et vos edatis, de meis vobis visceribus 
cibum paravi. Considete ocius: mensam apponam: mirari habetis, et ministerium 
meum indicate, quod talem nullius inveneritis mulieris affectum, quae vos 
nec dulcis filii fraudaret gratia. Haec dicens, simul redoperuit ambusta 
membra, et epulanda obtulit cum adhortatione hujusmodi sermonis: Hoc est 
prandium meum, haec vestra portio: videte diligentius, ne vos fraudaverim. 
Ecce pueri manus una, ecce pes ejus unus, ecce dimidium reliqui corporis: 
et ne alienum putetis, filius est meus; ne alterius opus arbitremini: ego 
feci, ego diligenter divisi mihi quod manducarem, vobis quod reservarem. 
Numquam mihi fuisti dulcior, fili: tibi debeo, quod adhuc vivo. Tua suavitas 
animam tenuit
-----------------------------------------------------------
meam, et produxit matri miserae diem mortis. Subvenisti in fame: tu munus 
supremum senectae, percussorum repressor. Venerunt necaturi, convivae facti 
sunt: habebunt ipsi quod tibi debeant, cum epulas meas sumpserint. Sed 
quid refertis gradum, quid horrescitis animo, cur non epulamini quod mater 
feci? Possunt et vos delectare, quae matrem exsaturarunt. Non esurio jam, 
postquam me filius meus pavit: abunde exsatiata sum, famem nescio: Gustate 
et videte, quia suavis filius meus. Nolite fieri molliores matre, infirmiores 
muliere. At si vos in meo vulnere misericordes estis, et non suscipitis 
hostiam meam, atque aversamini holocaustum meum; ego consummabo sacrificium 
meum, manducabo quod reliquum est. Videte ne vobis opprobrio sit
-----------------------------------------------------------
quod fortior vobis mulier reperta sit, quae absumeret epulas virorum. Ego 
quidem tales paravi epulas, sed vos sic epulari matrem fecistis: me tenebat 
passio, sed vicit necessitas.
        


          CAPUT XLI.
Replevit continuo totam urbem tanti sceleris nefas, et utriusque tamquam 
ante oculos positum, parricidalis convivii ministerium perhorrescebat. 
Coeperunt et ipsi incentores seditionis examinare post haec, quos raperent 
cibos, ne similes escas invenirent, et velut imprudentes sumerent. Coeperunt 
universi timere, ne diu viverent, et mori vellent. Pervenit etiam ad Romanos 
hujus facti immanitas. Nam plerique hoc horrore perterriti, ad hostem fugerunt. 
Quo comperto Caesar, exsecratus infelicis
-----------------------------------------------------------
terrae contagium, manus ad coelum elevans talia protestabatur: Ad bellum 
quidem venimus, sed non cum hominibus dimicamus; adversus omnem rabiem 
belluarum ac ferarum, quid sensibilium loquor? adversus omnem rupium immanitatem 
decernimus. Diligunt ferae fetus suos, quos etiam in fame nutriunt; et 
quae alienis corporibus pascuntur, a consimilium ferarum abstinent cadaveribus. 
Hoc ultra omnem acerbitatem est, ut membra quae genitu mater, voraret. 
Mundus ego ab hoc contagio: tibi me absolvo,
-----------------------------------------------------------
quaecumque in coelo potestas es. Scis, scis profecto, quia intimo affectu 
pacem frequenter obtuli, et quod non pudet dicere, victor rogavi: quia 
parcere etiam ipsis tantorum flagitiorum prodigiorumque auctoribus volui, 
parcere populo, urbem servare: sed quid facerem repugnantibus, sed quid 
facerem adversus suos furentibus? Positis plerumque armis, quia illi a 
suorum caedibus non desinebant, in bellum reverti, ut liberarem obsessos, 
non perderem: ipsi nos de muris hortati saepe sunt dimicare, ne gravius 
a suis perirent. Quales sunt cives, quibus hostis remedio est? Audieram 
equidem intolerabilem hujus esse populi ferocitatem, qui incredibilibus 
se opinionibus in omnem excitat insolentiam. De coelo se genus ducere, 
ibi primum induisse corporis formam,
-----------------------------------------------------------
coeli se fuisse incolas, descendisse ad cultus terrarum, de terris ad coelum 
redire, transisse per maria sicco pede, fugisse ante se fluctus maris, 
conversa Jordanis fluenta in suum fontem recurrisse; stetisse solem, ut 
hi hostes suos vincerent, ne nox impediret: raptos in coelum igneis curribus 
suos, praeliatas pro se coeli potestates, et absentibus his universas hostium 
fusas copias, dormientibus partam victoriam. Haec compereram, sed putabam 
quod divina circa se jactarent beneficia, non usquequaque audaciam extenderent, 
ut se nec a Romanis vinci posse arbitrarentur. Agnosco itaque cum his nobis 
esse praelium, qui se insuperabiles credant, cum se jactitent diluvii superstites, 
haeredes fluminum, terrarum hospites, viatores aequoreos, ascensores aethereos;
-----------------------------------------------------------
quibus unda murus est, aer via, coelum habitatio, cedunt flammae, nec vincula 
tenent. Sitientibus petra solvitur, ac sese fundit in potus. Esurientibus 
coelum aperitur, cibus mittitur, carne volatilium castra implentur, et 
panem angelorum manducat homo. Stringuntur liquentia, amara dulcescunt, 
sol statuit, tenebrae illuminant. Postremo quid amplius potest esse, quando 
his audacia deesse potest? Qui, ut aiunt, mortui vivunt, et sepulti resuscitantur. 
Adversus divina quoque conspirasse hos homines opinio frequens, et poena 
indicio est. Ardent hodie quoque terrae propter incolarum impietatem: plerosque 
etiam ex istis hiatus soli absorbuit. Quamdiu igitur in his locis morabimur? 
ubi et terrarum ruina est, vidimus et mare mortuum, vidimus
-----------------------------------------------------------
etiam mortua terrarum nascentia, humum aridam, virentium fructuum umbras 
inanes, foris gratiam, intus favillam. Quis dubitare potest, quin apud 
inferos versemur, apud quos etiam elementa moriuntur? Ipsa quin etiam, 
quae post mortem vivere solet, apud quos naturae pietas mortua et superstes 
defunctis religio. Quis enim parentes non etiam mortuos diligat? Quis enim 
amissos filios non amet, et loco pignorum teneat? Manet affectus, etsi 
pignus obierit, perseverat nomen naturae, gratia non intercidit.
-----------------------------------------------------------
Apud hos vero nec viventem mater recognoscit filium, nec appellantem audit, 
nec vagientis miseretur: et propter unius horae exsecrabilem cibum, parricidales 
injecit pignori manus. Sed quid quasi novum arguo, cum a parricidio fraterno 
generis sui numerent exordia? cum ipsius Abrahae quem appellant patrem 
et disciplinae auctorem ac sui principem cultus, in eo maxime fidem praedicent, 
quod nec filio parcendum putaverit, eumque sicut hostiam aris admoverit, 
atque holocaustum offerre non dubitaverit. Non condemno devotionem, sed 
quaero pietatem. Alium quoque e suis vovisse aiunt victorem, ut quidquid 
sibi primum occurrisset domum revertenti, immolaret Deo suo: et cum rediret, 
occurrisse filiam, atque illum injecisse filiae manus. Multaque
-----------------------------------------------------------
alia hujusmodi exempla. Qualis ista gens, quae religioni tribuat hominis 
necem, et sacrificium putet esse parricidium? Quis Deus possit hoc exigere, 
aut qualis sacerdos qui hoc possit deferre? Denique veterem illum quasi 
prudentiorem non fecisse aiunt, sed voluisse; istum quasi consultiorem 
perseverasse. Habeant suos ritus duriatum homines, apud quos disciplina 
est filios occidere. Infelix civitas, in qua talis officina, tale mysterium 
est. Operiant eam ruinae suae, atque abscondant invidi ipsi contagionem, 
ne sol videat, ne stellarum globus spectet, ne maculentur aurarum spiramina: 
purgatorius quoque ille exuret ignis. Thyesteas dapes fabulam putamus; 
flagitium videmus, veritatem cernimus atrociorem tragoediis. Ibi enim firmior 
sexus et
-----------------------------------------------------------
partus alienus: hic mulier, cui partus proprius fuerit cibus. Ibi aliena 
fraus, hic propria voluntas. Ille doluit, haec insultavit: digna talibus 
viris esca, qui pertinaciter bellando mulieres suas ad tale perduxerunt 
convivium. Equidem eos tantis malorum afflictos acerbitatibus jam furere 
arbitror, amentesque factos, qui haec non sentiant. Quare maturius bellum 
conficiamus, quia emendari non queunt: ingruamus instantius, ut fugiamus 
regionum istarum morientes aquas, terra ruentes.



          CAPUT XLII.
His dictis admoveri templo arietes jubet, sed nihil validi ictus proficiebant. 
Plerique tamen territi de ipsis seditionum principibus confugere ad Caesarem, 
quos Titus tamquam necessitate compulsos,
-----------------------------------------------------------
non quasi promissum secutos dubitavit suscipere, sed fides temperavit iracundiam. 
Non eo loci tamen habuit quo perfugas superiores, intentiusque suos urgere 
coepit; ut universi hostium discederent perculsi metu. Sed ubi parietes 
inoffensos ab ictu arietum
-----------------------------------------------------------
mole sua viderunt permanere, aluerunt audaciam: ingenio tamen Caesar praeveniens, 
januas argento opertas succendi jussit, quibus igne admoto argentum defluere, 
deinde paulatim etiam lignum ardere: sic in porticum interiorem aditus 
patescere. Sed miseratus Caesar, ne finitimis interioris vestibuli porticibus 
comprehensis, templum exureretur, ad consilium vocavit duces exercitus, 
dicens: non cum insensibilibus sibi certamen esse, nec bellum cum aedificiis, 
quae victoribus proficerent, si inexusta reservarentur: duces tamen asserebant, 
valetudinem parietum et munitionem templi, Judaeis in reliquum quoque incentivo 
futuram, quibus esset grata insolentia; radices rebellionis eruendas funditus, 
ne iterum temeritas recrudesceret. Distulit tamen Caesar
-----------------------------------------------------------
consilii tractatum in posterum diem. Verum Judaei se infundendos putarunt: 
sed Romani consertis clypeis, quamvis pauciores, primum impetum sustinuere. 
Nutabat tamen acies concursu innumerabilis multitudinis. Unde Caesar cum 
equitibus propere adfuit, proterens facile quos reperisset, atque hostile 
agmen reflexit, eo fretus, quia jam pateret vestibulorum portio. Majore 
suorum manu sequenti die disposuit in hostem irrumpere, templum succendere. 
Quod factum eripuisset urbem incendio; nisi laeva mens populi flammas in 
se hostium provocasset. Jubet enim Caesar restingui ignium globos, ne irrupturis 
impedimento forent. Quod videntes Judaei, dum insidiantur volentibus incendia 
templi restinguere, caesis aliquibus, hostem accenderunt: unus de Romanis
-----------------------------------------------------------
semiustam nactus materiem, quae de fastigio deciderat, adulto igne portae 
admovit quae aurea nuncupatur, quod auro vestitas habebat fores. Liquefactus 
illico flammis auri rigor lignum nudavit, quod velut intecto latere patuit 
incendio. Exustis itaque valvis, in interiora se templi penetralia inseruit 
ignis. Jamque portae ejus vestibula lucebant. Turbati omnes qui se templi 
munimine defensabant, trepidare illico; et quaedam jam inclinatio mentium 
erat, illum diem esse templo excidialem, quia in ipso die quondam Babyloniis 
ingruentibus fuerat incensum, quia erat decimus dies Joma mensis, quem 
jam dudum inter funestos annumerabant. In superiora quoque se aurarum spiramine 
ignis attollens, victoribus laetitiam, victis tanta labe dolorem
-----------------------------------------------------------
dignum infudit. Clamor quoque universorum exortus, nec multo post nuntius 
hostilis excidium Caesari manifestum reddidit: qui se proripiens quanta 
poterat voce, restingui ignes jubebat. Sed neque per tumultum audiendi 
facultas erat, neque parcendi
-----------------------------------------------------------
voluntas, cum Romani milites vindictae studio ferverent, notaque pietas 
Caesaris inobedientiae metum suis demeret, nulli fraudi suis futurum, cum 
etiam hostibus ignosceretur. Nutu tamen et manu Titus revocabat, quos poterat, 
mandabat aliquibus ut inhiberent impetus militum. Sed ira duce adolebat 
incendium, hostem urgebant desperatione salutis, jam sui prodigum et totum 
se expendentem periculis. Vulgus maxime ignobile feriebatur, ubicumque 
occurrerat, quia nullis munitum armis, nec repellendo vulneri, nec retorquendo 
idoneum erat.



          CAPUT XLIII.
Fatigatus itaque clamoribus Caesar, gradum retulit, cum flamma adhuc conclavia 
templi depascebatur. Quibus deustis, in ipsam aedem se furens intulit.
-----------------------------------------------------------
Qua specie plerique exanimati: alii se in ipsos misere ignes, quorum oculi 
ferre non poterant, ut superstites templo reservarentur. Rursus concurrit 
Titus cupiens cujusmodi aedes esset circumspectare. Cujus gratia motus, 
praecellentiorem omnium templorum fuisse operibus fatebatur. Mirabatur 
saxorum magnitudinem, metalli nitorem, venustatem operis, gratiam pulchritudinis. 
Nec immerito tantam fuisse loci celebritatem pronuntiabat, ut eo ex locis 
omnibus conveniretur, quia tantum non nisi summi Dei crederetur esse domicilium. 
Adjungebat honos fidem religionis, quo etiam barbarorum gentes templum 
illud venerabantur: et inferebant munera praedones religionis, quae tamen 
tunc diripiebant sui, et disperdebant latrones, irruentes
-----------------------------------------------------------
in omnia quae deposita viduarum fuerant vel pupillorum, tamquam de victoribus 
vindicaretur, si quid ex praeda Romanis minueretur. Templum quoque ardere 
conspicientes, ipsi incendebant caetera, ne quod excidio templi superstes 
esset aedificium: religioni deputantes, si omnia cum templo perirent. Nec 
adhuc tamen Judaei perfidiam deponebant: quae causa majoris excidii fuit. 
Nam cum animi multorum inflecterentur, ut se, facto agmine, Romanis traderent, 
pseudopropheta quidam jactare coepit in excessu mentis suae, templo divina 
praesidia non defutura, vocare populum ad se velut quodam oraculo, adhuc 
se in templo suo manere illico repulsurum hostium cuneos, flammarum incendia. 
Sic miseri dum infeliciter falsis circumventionibus credunt,
-----------------------------------------------------------
dedecores atque inulti sicut pecora trucidabantur. Qui si voluissent credere, 
evidentia imminentis signa excidii habebant: quibus veluti claris vocibus 
admonebantur, finem sibi affore.



          CAPUT XLIV.
Nam per annum ferme supra templum ipsum cometes, passim ignis et gladii 
quamdam praeferens similitudinem, denuntiabat quoque ferro et igni gentis 
et regni urbisque ipsius vastitatem futuram. Quid enim similitudo gladii 
nisi bellum? Quid ignis, nisi incendium denuntiaret? Visus est autem, prius 
quam
-----------------------------------------------------------
populus a Romanis sese dissociaret: ipsis autem Paschae diebus, Xanthici 
mensis octavo die, et per singulas noctes hora circiter nona, templum et 
ara ejus ita lumine refulgebat, quasi dies esset, per dimidium ferme horae 
quotidie manens: quod vulgus interpretabatur, cumulandae gentis indicium 
videri, eoque impulsi sunt, tamquam tempus afforet libertatis recipiendae. 
Prudentiores contra opinabantur, quod id genus stellae bellum soleat denuntiare. 
Nec quisquam arbitretur aliena nos a cultu nostro, et disciplina locutos. 
Primum, quia non quid nobis videatur, astruimus; sed quid acciderit, quaeve 
opiniones tunc temporis fuerunt, quid prudentes senserint, quid imprudentes. 
Neque cum de secta Judaeorum aliquid dictum est, ita scriptum videatur 
a nobis, quasi
-----------------------------------------------------------
in veritate cultus eorum, non quasi in umbra et figura praemisso contexeremus, 
ut sequerentur perfectiora. Nam de signis stellarum etiam in Evangelio 
docemur, quia erunt signa in sole, et luna, et stellis. Vitulae quoque 
partu asseruerunt, cum immolanda astaret altaribus, in medio templi agnum 
editum, in ipsis sacrorum (quae supra memoravimus) celebritatibus. Orientalem 
quoque portam interiorem solido aere gravem, quae soleret ad vesperam viginti 
virorum multo claudi labore, obseratam vectibus ferreis, per aliquot noctes 
sponte reseratam, et vix postea a custodibus clausam. Id quoque arbitrabantur 
plerique futurorum signum bonorum, quibus ingressuris porta aperiretur. 
Consultiores autem aiebant, custodiam templi resolutam
-----------------------------------------------------------
videri, ut quaecumque intus forent, ab hostibus diriperentur: exiret cultus, 
introiret vastitas, evacuaretur celebritas, sacrificium destrueretur. Quod 
etiam ante quam crucifixissent Christum Jesum liquido significatum lectio 
docet. Post multos quoque dies, figura quaedam apparuit inaestimabilis 
magnitudinis, quam plurimi circumspexere, sicut libri Judaeorum manifestarunt: 
et ante solis occasum subito visi in nubibus currus et acies armatae, quibus 
totius Judaeae regionisque ejus urbes incursarentur. In ipsa autem Pentecostes 
solemnitate, ingredientes sacerdotes in templi interiora nocturno tempore, 
ut sacrificia assueta celebrarent, primo motum quemdam sensisse se prodiderunt, 
et sonum editum; postea etiam audisse repentina voce
-----------------------------------------------------------
clamatum: Transeamus hinc. Jesus quoque Ananiae filius, ruricola vir, ante 
annos quatuor quam bellum Judaeorum populus adoriretur, in summa pace urbis 
et abundantia, cum scenopegia sacrificiis solemnibus celebrarentur, templum 
ascendens, coepit clamare: Vox ab oriente, vox ab occidente, vox a quatuor 
ventis, vox super Hierosolymam et super templum, vox super sponsos et sponsas, 
vox super omnem populum: hoc noctibus et diebus vociferabatur. Quo moti 
primores loci, corripuerunt eum, terribile vocis ejus indicium perhorrescentes, 
et plurimis
-----------------------------------------------------------
eum suppliciis affecere, quo saltem afflictus dolore, desineret terribilia 
et plena prodigiis denuntiare. At ille nec metu ullo, nec verberibus aut 
gravioribus interminationibus territus, usum aut vocem mutavit, eadem denuntiationis 
perseverantia et contextione sermonum, nulla obsecrationis interpolatione 
in iisdem manebat, injuriae negligens, affectu immobilis. Quod nequaquam 
perfunctorium rati, sed in excessu mentis, ut erat, exprimi, detulerunt 
ad loci judicem, qui tunc temporis a Romanis per id locorum, publica agitabat 
negotia. Is rimandae veritatis gratia, saevissimis eum poenis exulceravit: 
quo magis perseveraret, eo vehementius corripi flagellis hominem jubens, 
ut si qua secretiora futuri tumultus comperisset indicia, manifestaret. 
At ille
-----------------------------------------------------------
neque flevit, neque rogavit, sed ad singula verbera non suum, sed patriae 
excidium flebiliter plorabat, dicens: Vae Hierosolymis. Neque, interrogatus 
quis esset, vel unde, vel cur eadem diceret, responsum reddidit: sed tantummodo 
lamentationem illam patriae, questu miserabili prosequebatur. Defessus 
itaque Albinus (hoc enim nomen viro) dimisit eum, tamquam dementi furore, 
quid diceret, non sentientem. At ille neque sermonem ullum cum quoquam 
habebat, nec aliud loqui per reliquum tempus auditus est, sed hoc tamquam 
lugubre atque funereum canticum canens, diebus ac noctibus jugiter resultabat: 
Vae Hierosolymis. Neque verberanti conviciabatur, neque cibum impartienti 
gratias agebat. Una erat ad omnes, eademque plena funebris ululatus
-----------------------------------------------------------
responsio, et maxime sacrificiorum celebritatibus. Per septem itaque annos 
et quinque menses eadem verborum series, idem vocis sonus mansit. Itaque 
indefessus tanto tempore, ubi obsidio coepit, eadem illa vociferari destitit, 
quasi cessare oporteret denuntiari, cum adessent, quae fuerant denuntiata. 
Sed ubi flamma coepit pariter urbem et templum involvere, circumiens murum, 
clamare iterum coepit: Vae civitati, populo et templo. Et ad postremum 
addidit: Vae etiam mihi: et fundibulo ictus, in eadem voce emisit spiritum. 
Urbem quoque ipsam cum templo, vetustis litteris scriptum erat tunc perituram, 
cum tetragonum templum factum fuisset. Itaque sive obliti, sive obstupefacti 
ingruentium malorum necessitate, ubi occupata est Antonia, tetragonum
-----------------------------------------------------------
circuitum templi fecerunt. Inter quae illud praecellentissimum, quod in 
litteris aeque vetustis quas sacras vocabant, manebat impressum, quod secundum 
illud tempus, futurus esset vir, qui de regione eorum imperium assumeret 
in orbem terrarum. Quae res eos in tanto furore posuit, ut sibi non solum 
libertatem, sed etiam regnum pollicerentur. Id alii ad Vespasianum referendum 
putarunt; prudentiores ad Dominum Jesum, qui eorum in
-----------------------------------------------------------
terris secundum carnem genitus ex Maria, regnum suum per universa terrarum 
spatia diffudit. Tantis itaque rebus advenientibus, non potuerunt capere, 
quod divinitus decernebatur.



          CAPUT XLV.
Fugientibus itaque auctoribus seditionum cum templum exureretur, Romani 
posuerunt signa intra circuitum templi ipsius, et contra portam orientalem 
sacrificaverunt, imperatorem Titum summis praedicantes vocibus. Interea 
puer quidam eo loci, ubi etiam sacerdotes erant, quos et inopia aquae et 
aestus finitimi incendii commacerabat siti, rogavit unum de custodibus 
Romanis dexteram sibi dare, potum offerre. Porrexit illico, aetatem pariter 
miseratus ac necessitatem: bibit puerulus: et quia sedulo innoxiae
-----------------------------------------------------------
creditum fuerat aetati, rapuit aquae vas, et cursu sese proripuit, ut etiam 
sacerdotibus bibendi copiam ministraret. Voluit sequi miles, sed non potuit 
comprehendere. Ille periculo suo sacerdotum sitim levavit. Bona fraus, 
quae neminem laederet, subveniret necessitati. Denique miles ipse miratus 
est magis affectum pueri, quam dolum detestatus, quod in illa aetate excidio 
totius urbis et communi periculo, quid deberetur reverentiae sacerdotibus, 
quod potuit ministerium, non inexpressum reliquit. Nec multo post sacerdotes 
confecti fame et siti, vitam rogarunt. Quos Titus jussit occidi, degeneris 
animi esse respondens, ut templo et muneri cuperent supervivere.



          CAPUT XLVI.
Joanni autem et Simoni et caeteris principibus seditionum
-----------------------------------------------------------
rogantibus, ut paulisper cessare jacula telorum et strepitum juberet; dicendique 
sibi potestatem daret, ab indulgentia non ahhorreret: facto silentio ita 
respondit: Serum, nequissimi, tempus ad misericordiam, cum jam quid reservetur, 
nihil relictum sit. Offerebam vobis, et despexistis, et diffidentiam putastis, 
non indulgentiam. At ego innoxia aedificia vestro scelere perire ingemiscebam, 
vulgus ignobile cogi ad mortem dolebam: parcere volebam, vos non sinebatis: 
suspendebam praelia, vos irruebatis: pacem offerebam, vos non recepistis: 
alloquebar frequenter, crebro conveniebam. Non pudet dicere, insolentiores 
vos feci rogando. Quid putabatis? quod Romanae acies vobis cederent, et 
multitudine circumveniretis victorem omnium terrarum
-----------------------------------------------------------
exercitum? Quota portio orbis pugnavit, quia universum nec regio vestra 
sustinere poterat, nec sinebat necessitas? Melior enim cura nobis tuendi 
orbis, quam propagandi. Quocumque eamus nihil est novum, nihil est alienum, 
quibus omnis terra possessio est. Latrocinium hoc quasi naevum in corpore 
diu dissimulandum putavimus, aliquando crudelitati auferendum credidimus, 
ne fulgorem imperii Romani vestra inobedientia et quaedam interpolaret 
caligo.
-----------------------------------------------------------
Sensistis Romanam virtutem non bellando, sed moriendo. Neque enim in campo 
vestra vidimus agmina, sed in muro, cum vobis nec claustra prodessent ad 
tutamentum salutis. Quis enim murus resisteret, quibus oceanus non restitit? 
Aut quae civitas nostrae obsidioni inexpugnabilis foret septa praesidio 
murorum, cum Britannias quoque Romana arma penetraverint, muro frementis 
circumvallatas elementi? Substratus est nobis ille praeruptus aquae mons. 
Patres vestros, ut Judaicae fabulae ferunt, Rubri maris unda, muri specie 
transeuntes, circumvallavit: Romana fortitudo murum Oceani perfregit. Non 
invideo vobis aliena beneficia. Viderit vos mare et fugerit, ut clausi 
ab hoste fugeritis, quia perrumpere hostem non poteratis, nec sustinere.
-----------------------------------------------------------
Nobis fuga Oceani damno fuisset, si fugisset. Gessimus ante bellum cum 
fluctibus; insanum mare ante superavimus, quam ad hostem perveniremus. 
Excepit nos Britannia, victores elementorum. Quibus illi fidebant, nos 
subegimus, ut ad triumphi cumulum ipse Oceanus accederet. Sed forte virtute 
corporis praesumebatis. Numquid vos Germanis fortiores, quos septos Alpium 
muro, fortitudo Romana in servitutem deduxit? Nec illa similia Tauri montis 
acclivis collibus, aut Canopeis agminibus Aegyptiorum, cum quibus vobis 
bellandi usus est. Supra nubes ascendimus, et de nube descendentes populos 
vicimus: aerium cunctis aperuimus iter. Iter aequoreum vobis non invidemus, 
dummodo illud triumphantium fuerit, hoc fugientium. Romanae itaque
-----------------------------------------------------------
virtuti consederunt montes, amnes exaruerunt, amisso cursu quem natura 
direxerat, et inflexo quo victores jubebant. Conversus sit Jordanis vester, 
ut dicitis, atque in fontem reverterit, ut vobis iter panderet: non eo 
Cloelia Romana virgo eguit, quae ruptis vinculis hostem evasit, et fluvio 
decurrens Romanis se intulit castris. Nec incendia vestra miramur, de quibus 
Hebraeos pueros evasisse, maximos edere cantus soletis. Mucius noster nullo 
cogente manum admovit ignibus, nec removit, donec victor incendii, miraculum 
hostibus suis infunderet fortitudinis, quae flammas non senserit. Denique 
pacem rogarunt, qui triumphum sperabant. An vero coelestia illa vos extulere 
pabula, et esca pluviarum adversus virtutem Romanam? Sed considerare decuit 
altricem ipsam
-----------------------------------------------------------
orbis terrarum Africam esse subjectam Romanae fortitudini. Nobis servit, 
quae omnes alit: in nostra potestate est fames omnium, et victus universorum. 
Quod natura omnibus dedit, virtus Romana jus suum fecit. Ipsum Annibalem 
perculit, in exsiliumque coegit, quem non capiebat orbis terrarum. Angustior 
civibus Africa fuit. Non idoneae ad demorandum visae Hispaniae; arcta vianti 
Gallia, indigna Italia amicitiae foedere et societatis consortio. Jactetis 
liceat, quod flumina militaverint vobis, et coelestes potestates pugnaverint: 
nos Annibalem
-----------------------------------------------------------
inequitantem fluminibus vicimus atque intonantem undis. Ipsius tempestatibus 
quatiebatur mundus. Et ille muros nostros armis pulsabat. Neque vero necessarium 
fuit, ut hostes nostri, sicut Assyrii vestri dormientes exstinguerentur, 
sed praeliantes. Non enim in somnis victoria quaeritur, sed in praelio: 
non virtutis adorea est, ubi fortuita gratia. Hostes nostri non aquarum 
rutilo decepti renitentium ad solis exortum, in manus nostras inconsultius 
inciderunt, dum fusi sanguinis specie nos exstinctos putaverunt: sed scientes 
et ad bellum parati, campos terrarum corporibus suis texere, ac proprio 
sanguine repleverunt. Quae vos fortitudo in tanta posuit insolentia? Non 
videbatis eos servire nobis, qui vobis imperitarunt? Aegyptus quae vos 
affligere solebat,
-----------------------------------------------------------
nobis annuum pendit tributum, et viam praebet usque ad Indicos tractus, 
extra orbem terrarum egredi atque alterum orbem quaerere, maris secreta, 
solis oceanique ultima, et alterius orbis incolas nostro imperio adjungere. 
Quid Antiochi regnum, qui vos gravibus suppliciis affecit? Jus quoque ipsum 
ereptum religionis: nos ipsi vobis refudimus, gloriosius arbitrantes imperare 
regibus, quam regnum tollere. Ipsa sedes dominorum vestrorum Antiochia, 
nonne studiose suos repudiavit, et nos dominos elegit? Vos ipsi nonne ad 
nos confugistis, ut illos dominos fugeritis? Non ipsi vos suscepimus, et 
adversum illos defendimus? Servimus vobis, ut vestris legibus viveretis: 
dedimus potestatem vestris inservire cultibus. Sacra vestra scire noluimus, 
sed
-----------------------------------------------------------
honoravimus. Postea rebellandum putastis. Pompeius templum coepit, sed 
non diruit: urbem occupavit, sed integra omnia reservavit donaria. Pro 
quibus, o gratia socii! hanc vicem nobis rependistis, ut tertio rebellaretis? 
Fuerit Nero despiciendus, sed non in uno Romana virtus expendebatur: sed 
habebat militem Vespasianum, qui jam ad pacem revocaverat Gallias: tam 
fortis in praelio, ut per illum et Nero vinceret, per illum Nero esset 
hostibus formidabilis: tam fidelis domino principi, ut solus imperium non 
quaereret, quod solus merebatur. Sed Cestius laeserat: querelam deferri 
decuit, non arma irrogari. Missus pater Vespasianus, qui improvisus potuit 
in imparatos se effundere: Galilaeam circumibat, longinqua exurebat, ut 
vos deponeretis insolentiam,
-----------------------------------------------------------
veniam postularetis. Ostendit virtutem, et cum universos clausos teneret, 
Aegyptum petiit, ut inducias resipiscendi daret. Insolentiores vos nostra 
absentia fecit, quia nos occupatos putastis. Sed numquam ita occupati sumus, 
ut absentes simus orbi terrarum. Nam et absentes adsumus, et longe positis 
propius assistimus. Namque ut anima in corpore omnia membra vivificat sua, 
sic Romana providentia omnibus imperii sui partibus adest, et totum orbem 
Romanum, tamquam praesens gubernat. Nam si singulis animis illa vis divina 
regendi corporis virtutem
-----------------------------------------------------------
dedit; quanto magis Romano vigori, quo quasi unum totius imperii nostri 
corpus animatur, tuendi ejus vitalem quamdam substantiam subministravit! 
Suspensum itaque bellum vos reparastis. Profecturus itaque pater ad urbem 
Romam, a tyrannis recipiendam, me a sua divisit societate, ne vobis suae 
pietatis exsecutor deesset. Veni ad bellum specie terrentis, affectu rogantis. 
Quoties a moenibus vestris vocavi exercitum! Quoties postea a penetralibus 
templi retraxi! Quoties restinxi incendia! Quoties monui! Sed numquam audistis. 
Nunc me demum rogatis, quasi jam quidquam supersit, quale jam consumptum 
est, et tamen a caede, incendio, direptione exemi militem. Quid desideratis? 
quid adhuc statis armati quasi daturi leges, non accepturi? Si deditionem
-----------------------------------------------------------
petitis, deponite arma, jam non metuenda victoribus, sed superba victis, 
et plena insolentiae: ut armati rogetis; quasi de fide nostra dubitandum 
vobis sit, aut adhuc virtutem lacessitis, bellum minantes? Populus exstinctus 
est, templum ardet, urbem tenemus. Quid reliqui speratis, nisi ut vita 
vobis donetur? Proinde ponite arma quasi victi; vivere vobis donabo, etsi 
non mereamini, quia noluistis quae vestra sunt vobis conservare. Tunc illi 
petere coeperunt, ut sibi obstrictis sacramento, ne umquam se Romanis traderent, 
egrediendi per murum potestatem daret, quo cum suis familiis in desertum 
pergerent, urbem Romanis cedentes. Eo commotior Titus: etiamne, inquit, 
conditiones nobis imperatis? Quin potius defensate patriam,
-----------------------------------------------------------
adestote templo, omni virtute insurgite, servate sacramentum mortis, quando 
vitae repudiastis. Et simul jubet insurgere Romanos in necem hostium. Plurimi 
coepere graviore victorum indignatione labefactari: tradiderunt se tamen 
Zarae regis filii, et fratres ejus, et plurimi cum ipsis de plebe. Nec 
Titus, quamvis excitatus ad iracundiam, propositum suum solvit contuitu 
regalis fastigii, sed recepit confugientes: solius tantum pietatis (quod 
maximum est) lucrum fecit. Nam praedam omnem domus regiae seditionis auctores 
diripuere, ut nihil ex ea ad Romanos perveniret.



          CAPUT XLVII.
Simul autem ut facto impetu, in aulam irruere, duos de Romanis militibus 
invadentes, unum pedestris
-----------------------------------------------------------
militiae virum trucidaverunt: eques vero poposcit se ad Simonem duci, allegans 
se habere, quae memorato insinuaret principi seditionum. Sed perductus 
ad eum, cum vana quaedam attexeret, perimi jussus: dum percussor moratur, 
clausis jam fasciola oculis, sese proripuit ad Romanos. Qui cominus praeliantes 
suscepere fugientem, perductumque ad sese Titus quasi indignum videri morte, 
qui ab hoste vivus potuerit capi, exutum armis jussit dimitti: reservans 
ei quod per hostis ignaviam non amiserat, et auferens militiae sacramentum, 
quod
-----------------------------------------------------------
captus prodidit, fugitivus dehonestavit. Id illi majori supplicio fuit: 
apud viros enim graviora militiae probra, quam mortis vulnera sunt. Repulsi 
tamen illico Judaei, ad superiora urbis se contulere, relicta templi et 
urbis defensione. Strages magna in eos qui resederunt exercebatur, seminecibus 
autem cadaveribus repletae viae. Jussit Caesar etiam ad superiora admoveri 
machinas: quod videntes Idumaei, elegerunt viros quos ad Titum mitterent, 
qui deditionem rogarent. Eo cognito, Simon praevenit, et electos quidem 
petendae deditionis viros intercepit. Sed Idumaei non multo post, quamvis 
destituti adjumento principum, cum sustinere diutius vim nequirent tradiderunt 
se exercitui Romano. Ita primum fames, et ad postremum desperatio resistendi, 
deditionem
-----------------------------------------------------------
patravit. Nec Romani, multa caede jam fessi, abnuebant vitae indulgentiam; 
et studio captiva mancipia vendendi, promptiores erant ad reservandam salutem. 
Plurimi venales, sed pauci emptores: quia Romani habere in servitutem Judaeos 
dedignabantur: nec Judaei supererant qui redimerent suos, cum se evasisse 
unusquisque vel inopem gratularetur. Passim itaque se tradebant remoto 
metu, quoniam latrones aberant, Romani ignoscebant.



          CAPUT XLVIII.
Denique et Jesus unus ex sacerdotibus, Thebuti filius se dedidit, et vasa 
sacerdotalium ministeriorum, lucernas duas, mensas, crateras, phialas et 
omnia vasa aurea, sed et peripetasmata, et indumenta
-----------------------------------------------------------
principum sacerdotii, cum lapidibus, accepta fide salutis, volens tradidit. 
Comprehensus etiam Phinees custos gazophylacii demonstravit sacerdotum 
purpuram multam, et coccum, et alia complura quae ad usum reservabantur. 
Cum quibus cinnamomum, et casiam, et aromata plurima, et thymiamata, vasa 
quoque sacramentorum multa: etiam ipse tradidit et vestem sacratam, sed 
coactus metu, unde et veniabile apud suos flagitium fuit: tamen, etsi voluntas 
defuit, deesse virtus non debuit. Licet plerumque severius judicemus, quam 
praecavere possimus, si ipsi in tali versemur necessitate, refugere tamen 
debemus furti ministerium, et judicium proditionis.



          CAPUT XLIX.

-----------------------------------------------------------
Jamque insurrexerant aggeres, sed et ferire coeperant arietes murum superiorem 
septima die mensis, quem Gorpiensem nuncupant: ventum ad supremum. Conturbati 
et perterriti ipsi quoque lactionum principes, qui in extremis insultabant 
periculis, genibus singulorum advolvebantur, opem orantes. Cernere erat, 
quam miserabilis illa mutatio foret ex illo terribili ac superbo fastigio 
in hanc humilem et plebeiam dejectionem, in lacrymas, fletus, pavorem. 
Necdum cesserat murus urbis superioris, jam illi percursabant singulos, 
nihil superesse praesidii ingemiscentes,
-----------------------------------------------------------
hostem ingressum arbitrabantur. Plerique tamquam jam de superioribus pugnantes, 
Romanos videre sibi videbantur: quod metuebant animo, oculis praefigurabant, 
et mentis pavor fiebat imago visus. Denique pro certo jam hostem cervicibus 
suis incumbere credentes, quibus adhuc tres turres, Mariamne et Phaselus 
et Equestris supererant, caeteris validiores: deseruerunt superiora, confugientes 
ad hypogea vel retrusos specus. Joannes tamen non multo post fame tabidus 
et confectus jejunio, tradidit se Caesari, qui reservatus ad triumphum, 
sed perpetuis vinculis innodatus, usque ad mortem, magis trahens spiritum 
vitae, quam ullam voluptatem vivendi expertus, securim evasit. Simon autem 
latuit etiam intra exustae urbis ruinas, in hypogeis
-----------------------------------------------------------
se cum paucis recondens fidelioribus. Jam Caesar discesserat cremata urbe 
aestimans etiam Simonem aut igni exustum, aut ruina oppressum, aut a quocumque 
homine interemptum. Verum ille quamdiu cibus suppeditavit, in defossis 
specubus defodiebat introrsum: sed ubi et cibus defecit, et nullus evadendi 
exitus patuit, subito ad superiora erepsit, indutus veste candida et purpureo 
desuper vestimento, ut terrorem quemdam incuteret aspicientibus. Qui primo 
stupentibus militibus Romanis mandat, ut ad ducem suum deducerent. Erat 
in eo loco Rufus Terentius, quem Titus loco praefectum militiae dereliquerat. 
Quo adveniente interrogatus, quis esset, primo alia; post, Simonem confessus 
est. Inde transmissus ad Caesarem, et ipse ad triumphum
-----------------------------------------------------------
reservatus. Sed quia crudelia exercuerat in cives, nec se Caesari tradiderat, 
post triumphi pompam neci adjudicatus. Octava die Gorpiaei mensis concremata 
est civitas. Caesa per omne tempus obsidionis innumera millia, decies centena 
millia (CX myriades, ut plerique asserunt), Judaeorum tamen omnium, sed 
non omnium ejusdem regionis et loci, quia eo undique convenerunt tempore 
paschalis festivitatis. Captivi abducti ad nonaginta septem millia, latrones 
prope omnes perempti statim: qui validiores erant, per triumphum ducti, 
postea bestiis objecti caeterisque suppliciis dati, per singulas ferme 
urbes qua iter agebat Titus, ut per universos rebellionum supplicio metum 
spargeret.



          CAPUT L.

-----------------------------------------------------------
Per idem tempus Alani, gens fera et diu ignota nostris, quod interiorum 
locorum difficultate et claustro portae ferreae quam magnus Alexander praerupto 
Taurim ontis imposuit jugo, cum caeteris feris et indomitis introrsum gentibus 
cohibebantur. Incolebant Scythicum Tanaim finitimaque ejus et Maeotidis 
paludes, velut quodam clausi carcere memorati ingenio regis, ut suas terras 
exercerent, alienas non incursarent. Sed sive ob sterilitatem locorum, 
quod avari votis agricolae sperata culturae non responderet fecunditas, 
sive praedandi cupiditate regem Hyrcanorum qui locis praeerat, sollicitarunt, 
pretione
-----------------------------------------------------------
an defensione incertum, ut reserata porta, eruptionis sibi copiam daret: 
quo impetrato, infudere se genti Medorum; et impetratis brevi velocibus 
equis et aliis pariter ad dexteram nexis; in quos per vices cum foret libitum 
desilirent, totam prope regionem percursavere: ut primo perturbarent omnia 
majorisque multitudinis speciem darent, adversus quam nullus fugae locus 
vacaret: deinde circumventis omnibus, quantam vellent, strage edita, praedam 
abducerent. Erat enim regio populo frequens et pecoris abundans; quae nullo 
resistente facile patuit direptioni. Siquidem ipse Pacorus Medorum rex 
in abstrusa loca se contulit, saluti potius quam regno consulens; ita ut 
uxor ejus ac liberi ac concubinae captae ab Alanis, centum talentis postea 
redimerentur. Nec
-----------------------------------------------------------
Tyridates Armeniae rex immunis fuit periculi, sed alieno malo cautior, 
pestem praevidit: et viriliter quidem voluit occurrere, ut a finibus suis 
hostem averteret. Dum praeliatur tamen laqueo insertus, in potestatem hostium 
vivus concesserat, ni praeacuto gladio nodum informem velociter intercidisset. 
Nam insolentia quadam propriae fortitudinis et in caeteros despectu superbo, 
simul ut familiarem sibi eminus decernendi consuetudinem, refugiendique 
facultatem fraude tali praetexerent; laqueos jacere atque hostem innectere, 
ars Alanis bellandique mos est.



          CAPUT LI.
Fugit itaque Tyridates, cui evasisse satis fuit: regnum autem suum depopulandum 
reliquit. Nam quasi accepta injuria quod congredi ausus foret, vehementius
-----------------------------------------------------------
Armeniam, quam Mediae regnum devastaverunt. Opimi itaque utriusque regni 
spoliis, ad propria recursum fecere. Quorum comperta incursione, Titus 
Antiochiam contendit: sensim tamen, ut triumphatorem decebat, causamque 
dissimulans, per singulas urbes pompam celebrat victoriae. Perimebantur 
in arena Judaei, quacumque pergebant, ac dilacerati a bestiis, pendebant 
merita rebellionis. Antiochiae quoque eos vetustis odiis gentilis populus 
insectabatur: eo quod reges Persarum quae de Hierosolymitana urbe donaria 
jure victoriae vindicaverant, synagogis contulerant: Antiochenis de suo 
quoque alia largiti. Itaque congestae opes invidiam facile movere. Nam 
ut illa nunc omittamus quae adversum Machabaeos gesserint sacerdotii competitores,
-----------------------------------------------------------
et quantae cladi civium fuerit ambitio, sicut supra memoravimus; Antiochus 
postea non ignobili genere ortus, sed moribus perditus, afficto crimine 
quod Judaei urbem Antiochiam incendio exurere conspiravissent, patrem proprium 
qui esset de Judaeorum primoribus et plerosque alios insimulatos gentilis 
impetu multitudinis, ad mortem coegit. Nec eo parricidio multorumque caede 
exsaturatus quievit, sed postea quoque nactus facultatem, quod fortuito 
incendio acciderat, ejusdem urbis porticus, et tetragonam plateam maximamque 
partem aedificiorum cremari, fraude praedictae conjurationis, iterum Judaeos
-----------------------------------------------------------
urgere coepit atque incessere, ac propere universorum stragem fecisset, 
nisi advenienti Tito reservata cognitio foret, metu ne Caesar usurpato 
plurimorum supplicio commoveretur. Ea res Judaeis saluti fuit.



          CAPUT LII.
Massadae quoque plurimi se Judaeorum freti loci munimine congregavere, 
cujus expugnandi negotium Titus indignum arbitratus quod imperatorem teneret, 
Syllae mandavit, cui summam in iisdem locis militiae Romanae, cavendique 
ne quid iterum rebellionis oriretur, commiserat. Ipse Alexandriam contendit, 
et inde navigio Romam transmisit. Sylla gnaviter insistens injuncto sibi 
muneri, Massadae murum ariete dissolvit. Illi interiorem ligno composuere,
-----------------------------------------------------------
eo quod ad hujusmodi ictus machinamentorum muralis materies facile non 
cederet. Sed Romani, mutato bellandi genere, ignem jecere, qui et facile 
ligno inhaesit, et sine ulla adolevit mora. Magnus itaque adultus incendio 
flammae ferebatur fragor, qui primum boreae spiramine a munitionis partibus 
repellebatur, et Romanorum magis vineas exurebat. Deinde, exorto noti spiramine, 
in castellum sese retorsit, ita ut conflagraret omnis ille ligneus muralis 
objectus materiae consumptae. Romani, quoniam nox intervenerat, securi 
victoriae in castra sese receperant, ut sequenti die nudatos jam atque 
omni exutos praesidio debellarent. Sed ne quis elaberetur, intextis castellum 
custodiis circumvallaverunt.



          CAPUT LIII.

-----------------------------------------------------------
Desperatis itaque rebus Eleazarus, auctor turbarum, videns nil praesidii 
superesse, exorsus est sermonem, quem nos quasi epilogum quemdam claudendo 
operi deplorabilem, more rhetorico non praetermisimus. Quid agimus, Abrahamitae, 
virigenus regale, sacerdotalis gratiae virtute insuperabiles? non enim 
ex eventu victoriae quae frequenter incerta est, sed ex propositi constantia 
virtus spectatur. Unde conjicere liquet, quia hostem subjicere sortis est, 
non mutare mentem virtutis esse. Jure igitur insuperabiles vos dixerim, 
si nullus adhuc vos mortis vicerit metus. Sed non ita vos pater instituit 
Abraham: qui in filio unico docuit, non mortem ejus, sed immortalitatem 
futuram, si pro religione immolaretur. Quid Josiam praedicem, quo nemo 
fuit melior
-----------------------------------------------------------
interpres religionis, contemptor mortis, assertor libertatis? Namque is 
in illo suggestu regali locatus cui liceret differre mortem; tamen quia 
videbat propter peccata gravia captivitatem plebis Israel futuram, bello 
se alieno miscuit, vitam refugit. Clamabat Nechao: Non adversus te missus 
sum, sed adversus regem Israel: ille tamen non prius recessit, quam 
lethalem sagittae ictum subiret. Quo fusus vulnere, indicio nobis est, 
utrum in bello meritum, an casus praeponderet. Victus est Josias priorum
-----------------------------------------------------------
instaurator sacrorum; vicit Nechao omnium sceleratissimus: sed ille victus, 
nunc cum angelis est, hic victor in suppliciis. Quis enim nescit, non in 
hac vita repositam esse mercedem hominibus, sed post hujus absolutionem 
certaminis? Hic enim currimus, ut illic ad palmam perveniamus: hic certamen, 
ibi praemium est. Non ergo ulla hic longaevae aetatis gratia est. Denique 
Abel cito occiditur, Cain supervixit: ita mors innocentiae fuit, et vita 
aerumnae. Ex illo in eamdem sortem successimus, ut vivere miserrimum fieret, 
mori beatum. Quid est enim vita, nisi carcer animae quod intra hoc ergastulum 
clauditur, et carnali adhaeret consortio? Cujus infirmitatibus quatitur, 
labore affligitur, ira conteritur, accenditur cupiditatibus, vexatur furore,
-----------------------------------------------------------
nec se facile attollere potest, humi nexa, concreta pulvere, stricta vinculo, 
nervis irretita. Non mediocris tamen potestas, ut corpus vivificet, atque 
infundat insensibili materiae sensus vigorem; et hoc invisibiliter singulis 
anima sua conferat, totumque hominem regat, atque ultra mortalem provehat 
fragilitatem, ut cognitionem capiat coelestium secretorum, ut mentem intendat 
futuris. Itaque ad imaginem similitudinemque sui Principis non videtur, 
cum sit in corpore sita, sed nec corporalibus oculis cernitur: nec ingressus 
ejus, aut exitus ejus ullo aspectu deprehenditur: instar quoddam divini 
muneris repraesentans. Cum ingreditur, vitam infundit: cum excedit corpore, 
mortem operatur. Ubi anima, ibi vita: ubi ea defuerit, ibi mors est. Quidquid 
inviserit,
-----------------------------------------------------------
exsuscitat: quidquid reliquerit, statim solvitur et continuo marcescit: 
infusione animae, mortuus resurgit; discessione, vivus exanimatur. Quis 
ergo dubitet, quod ei inesse videatur immortalitatis operatio, cui virtus 
sit mortem avertere? Ea tamen sibi oneri est, quamvis aliis ad usum redundet. 
Et quod corpori donat, sibi detrahit: gravatur enim et quasi in terram 
inclinatur cum isto mortali corpore. Itaque vita corporis, mors est animae: 
et rursus corporis mors, animae libertas videtur: dum enim sumus in isto 
corpore, servit anima nostra, ac misera quidem servitute, qua de paradiso 
exsulat, et a suo Principe peregrinatur. Ubi autem fuerit istius carnis 
absoluta vinculis, in illum purum et splendidum superioremque revolat locum, 
atque adest Domino Deo
-----------------------------------------------------------
suo, sanctorumque habitaculis fruitur et beatorum gaudet consortiis: quod 
nullam jam habeat cum mortuo societatem, et contubernium cadaveribus dereliquerit, 
aspiret ei coelestis gratia, nec ulla eam curarum humanarum sollicitet 
exagitatio. Indicio nobis est quies, quantam anima per obitum corporis 
resumat gratiam: sopito enim corpore, et quasi mortuis ejus cupiditatibus 
atque universis motibus, cum sanctis saepius conversamur: recipimus quos 
amisimus: ut nobis et absentes adsint, et mortui vivant, et omnis quiescat 
dolor. Appropinquemus et
-----------------------------------------------------------
confabulemur Deo, cognoscamus futura. Affectis requies, servis libertas 
sit. Quod igitur dormientes somniamus, hoc defuncti adipiscimur: et quod 
in somno imago, hoc in morte veritatis passio est, et libertatis gratia. 
Unde nonnullis gentibus mos est, ut ortus hominum fletibus, occasus gaudiis 
prosequantur: quod illos ad aerumnam generatos doleant, hos ad beatitudinem 
rediisse gratulentur: illorum animas ad servitutem venisse ingemiscant, 
istorum ad libertatem remissas gaudeant. Indorum quoque sapientes feruntur, 
cum moriendi affectum induerint, protestari quod discedere velint, neque 
ullum obstrepere. Deinde ubi apparatus mortis processit, insilire laetos 
ardentem pyram, et astantibus valedicere: dolere mulieres, quasi subsidio 
destitutas, vel
-----------------------------------------------------------
liberos parvulos quod derelinquantur; benedicere alios, nec invidere, quod 
ad meliores habitatores, ad splendidiora loca purioraque festinent consortia. 
Quid igitur de vobis aliud possum, cum etiam barbaris gentibus libertatem 
sequendi mors sit? Jam dudum itaque vos optime mihi cognitos, et institutis 
patriis respondere paratos, quod neque Romanis neque cuiquam genti, nisi 
soli Deo serviendum putetis, qui solus justus et verus omnium Dominus sit. 
Dies advenit, qui probare operibus voluntatem exigat; nec dehonestare veteris 
indolis claritudinem; ut in libertate geniti, dominationi vos hominum subjiciatis: 
praesertim cum licuerit vobis ante servire vel sine periculo, nunc autem 
necesse sit dura supplicia suscipere cum servitute: si Romanorum
-----------------------------------------------------------
imperio servituros nos offeramus, quos primi omnium bello lacessivimus 
et ultimi adhuc armis tenemus, imperatori non dedimus manus pacem offerenti, 
Syllae dabimus acerbitatem minanti? O miseri, ad quam spem istius vitae 
nos reservavimus? Esto, hostis ignoscat: quid proderit, cum offensa Dei 
clara sit? ignes ab hoste in nos versi, mutata ventorum flamina, flammae 
retortae, ut nostra subsidia deurerentur. Quis poterit adversante Deo vivere? 
Nullus veniae locus, sed manifestum imperium mortis voluntariae. Quid enim 
nox intervenit, nisi ut nos hostis non praeveniret, aut deusto murali subsidio, 
continuo irrumperet: sed ut nobis exercendae mutuae necis tempus reservaretur, 
liceretque cum liberis nostris, et necessitudinibus mori;
-----------------------------------------------------------
ne videremus anhelos senes anusque a Romanis pertrahi, charissimas conjuges 
ad victoris libidinem rapi? Commoriamur patriae, ne simus superstites tanti 
dedecoris opprobrio. Quo igitur fugiemus a facie Dei, aut quo ibimus infenso 
nobis coeli Domino? Si cadant super nos montes et concavis specubus abscondant, 
quomodo tamen poterimus declinare indignationem tantae potestatis? Quo 
enim progrediemur, ubi non sit Deus, cum ubique ipse sit? An mediocria 
exempla sunt, quibus doceamur, quod jam dudum genti nostrae pro peccatis 
nostris infestus
-----------------------------------------------------------
sit, qui ante praesidebat? Quis hoc dubitet, cum videat, quod in nos conversae 
manus nostrae sint: pluresque seditio domestica, quam bellum exstinxerit? 
Non donabo Romanis quod vicerint, nec ipsi sibi hoc vindicant, qui sciunt 
quod omnes fere nostris potius armis, quam alienis perierimus. Quae enim 
Romana arma viderunt Caesaream inhabitantes Judaei? Quorum feriato die 
sabbati, inter solemnes nostrorum sacrorum cultus, multitudo gentilium 
Caesariensium repentino quodam impetu, et misso desuper furore succensa, 
viginti millia delevit, omnes fugavit, ut totam urbem exinaniret. Nonne 
Syriam totam quidem implevit dementia, ut Judaei atque gentiles in iisdem 
urbibus siti, et incolatus gratia sibi prius nexi, postea inter se armis 
colliderentur,
-----------------------------------------------------------
quo Romanis vadum futurae victoriae constitueretur? Nam quid de Scythopoli 
loquar, quo Judaei primo contenderant, ut gentilem populum praevenirent, 
ne quid adversus nostros, exemplo caeterarum urbium, machinarentur? Itaque 
quos par fuit, conjunctis adversum alienigenas viribus, bello decernere; 
haec e contrario adversum se Judaei decreverunt, ut pars eorum adversus 
cognatos et proximos suos praeliaretur. Deinde ipsi pro pretio laboris 
et impensi sanguinis, a gentilibus perimerentur, quod prohibuerunt ipsi 
fieri gentilibus. Damasceni nulla exsistente causa, octo millia Judaeorum 
straverunt. Ascalonitae duo millia quingentos. In urbe quoque cui Ptolemais 
nomen, caesa duo millia. Alexandriae vero vetus erat odium inter Judaeos 
et
-----------------------------------------------------------
gentium populos, ex quo Alexander Magnus usus est studio Judaeorum ad Aegyptios 
subjiciendos: unde condita urbe ex aequo Judaeis et Aegyptiis attributa 
privilegia et habitationes diversae, ne eorum cultus permisceretur: qui 
purificationes suas sine ulla volebant contagione servare. Hinc frequenter 
inter eos conflictus fuere, exorta jurgia, judicium petitum. Nihil tamen 
ex tanti regis temeratum liquet fuisse beneficiis, sed postea a gentilibus 
exorto tumultu, cum Judaeorum necati aliqui, alii ad poenam detinerentur, 
injuria motum Judaeorum populum, adversum auctores injuriae insurrexisse; 
et cum pertinacius se de civibus ultum iri vellent, inductum exercitum 
Romanum, qui sexaginta Judaeorum millia intra urbem fuderit. Verum quid 
in levioribus
-----------------------------------------------------------
moror, cum excidium totius orbis, in unius civitatis ruina deplorandum 
nobis sit? Ubi est maxima civitas Hierusalem? ubi decora Sion, ubi templum 
mirabile, ubi secundum illud tabernaculum, sanctitatis sacrarium, quo semel 
in anno solus princeps sacerdotum solebat intrare, non sine sanguine, quem 
pro se offerret et pro populi delicto? Profanatum est a gentibus, habitant 
in reliquiis urbis qui eam destruxerunt. Ubi, inquam, es, civitas referta 
populis, venerabilis regibus, acceptabilis Deo, gratiae sedes? Pavimenta 
tua de marmore, parietes tui fulgentes
-----------------------------------------------------------
marmore, culmina tua pretioso splendebant marmore, portae tuae micantes 
auro, aliae argento renitentes. Omnes interfecti, et qui te jugiter inhabitabant, 
et qui ad te ex totius orbis terrarum partibus conveniebant: ut non dubium 
sit, totum in te mundum periisse. Nudata omnia, a culminibus cremata, a 
fundamentis diruta: facta est habitatio tua deserta, nec est qui in tabernaculis 
tuis inhabitet; et adhuc quemquam vivere libet, et non vixisse poenitet? 
Duri oculi qui haec videre possunt; immites animi qui velle possunt, ut 
quid tantis supersit doloribus: non quod defecerint clades, sed quod jam 
nulla requies. Quo enim circumferamus oculos, aut quid cernere delectet? 
Urbs tota sepulcrum mortuorum est, solae spectantibus occurrunt favillae; 
viae
-----------------------------------------------------------
vacuae viventium, repletae cadaveribus. Miseri seniores cinerulenta canitie, 
et scisso amictu supra reliquias mortuorum sedent nuda tegentes ossa, quo 
defendant a volatilibus ac bestiis. Mulieres paucae incolumes, quas miles 
impius ad turpitudinem, non ad vitam servaverit. Quis haec videns, et de 
comperendinatione vivendi cogitans, audeat ad coelum levare oculos? Quis 
sic immemor patriae, hostis suorum, pietatis alienus, expers dulcedinis, 
cujus tam semiviri sit mollis spiritus? quis ita meticulosus, quem non 
pudeat his reservatum? Utinam quidem olim defuncti essemus, aut si vita 
superesset, oculorum lumen periisset, prius quam sanctam urbem dirutam 
hostium manibus intueremur, templumque hoc a majoribus nostris sacratum 
Deo, tam impie
-----------------------------------------------------------
flammis cremari, aut sacerdotes in templo conspiceremus jacere interfectos! 
Emendemus ergo, quod his superviximus malis, ut videamur non vitae studio 
distulisse mortem, sed virtutis intentione. Circumvallavit hostis omne 
munimentum, nil superest nisi aut nos, aut conjuges nostrae. Jam sibi filios 
nostros in auctione constituunt; certantque inter se, qui cujus abducat 
uxorem: utrum pro dignitatum meritis personarumve ordinibus distribuendae 
sint, an sortibus subire cogendae miserabiles. Nobis quoque parantur prodigia 
poenarum, tormenta exquisitissima, non solum ardentes flammae aut diversae 
neces victricis ictu securis: duro quidem post vincula, post carcerem, 
post jugum supplicio, sed tolerabiliore viris, si ludibrio vacet; sed etiam 
avulsi
-----------------------------------------------------------
artus viventibus, et praecipue truncatae manus. Nec immerito, quia defuerunt 
suo muneri, cum possent sibi subvenire. Subeundi quoque morsus ferarum 
ad victorum spectaculum, quod diversis jam celebratur arenis urbium: vel 
exemplo nobis debet esse pudendum, vel visu miserabile, ut reservemur aut 
bestiis, aut fratribus praeliaturi. Quid ergo moramur? jam non est liberum 
nobis, quod metuimus, evadere. Si liberos interficere nolumus per misericordiam, 
aut nosmetipsos per virtutem; necesse erit ut per germanos aut propinquos 
nostros interficiamur
-----------------------------------------------------------
per flagitium: hoc suadet affectus, illud victores exigunt. Si nolumus 
exsequi ministerium pietatis, cogemur subire pompae parricidalis ludibrium. 
Adoriamur ergo, quod prosit liberis conjugibusque nostris: si infirmiores 
sumus, auferamus eos cruciatibus futuris; si fortiores sumus, vincamus 
compassiones parentum, affectus necessitudinum: et in hoc vincamus hostem, 
cum praedam tollimus. Hoc virtus exigit, hoc suadet pudor. Non timere mortem, 
virtus est. Etenim ad mortem omnes nascimur, et ad mortem generamus liberos; 
quorum mors naturae assignatur, captivitas probro datur. Ergo quos non 
potuimus periculo eripere, eripiamus ludibrio. Miseremini igitur, patres, 
liberorum, mariti, conjugum, omnes parvulorum misereamur; quod
-----------------------------------------------------------
est praecipuum nostri, dum est miserandi potestas: ut de nostro misereamur, 
ne ad dedecus videamur et nati et reservati. Quis enim possit perpeti patres 
ante ora filiorum, filios in conspectu parentum interfici? Trahi canitie 
fessos senes, vel ad necem, vel quod pejus est, ad servitutem, mulieres 
sparsis crinibus duci sub conspectu conjugum, et violenter ad opprobrium 
trahi? Audire vocem parvuli vagientis vocantis patrem, ut auxilio sit petenti, 
cum jam frustra audias revinctas manus, et captivae cervicis jugo subditos? 
Ergo dum adhuc liberae manus sunt, dum ferrum stringimus, aggrediamur opus, 
quod victor hostis miretur. Mulieres nostrae supremum conjugalis munus 
dilectionis, quasi dotale recipiant patrimonium. Has illis claves refundimus
-----------------------------------------------------------
novo sanguinis testimonio, ut sint nostrae haeredes libertatis. Hoc ipsae 
hortantur, certe merentur, quae volunt: cogendae, quae refugiunt: nec parvuli 
ferrum pavebunt, quod per aetatem nesciunt, quod suscipere a parentibus 
piis debent, ut vere fiant liberi. Nobis quoque quid erit praestantius? 
Si exuramus prius castellum, frumenta tamen reservemus, ne putent nos fame 
potius coactos, quam studio virtutis invitatos, mutuae necis arripuisse 
ministerium. Donemus illis escas refertas sanguine; et si eas flammae exusserint, 
nidor ipse frugum incensarum indicio erit periisse obsidentibus, quod obsessis 
abundaverit. Posthaec unusquisque offerat se vulneri, et moriturus patriam 
tegat, supremoque amplexu obeat. Fiat nobis patria libertatis sepulcrum,
-----------------------------------------------------------
quae fuit dignitatis domicilium: hic tumulus funera nostra decet, ut septo 
virtutis tegamur. Tali accensi oratione, caeteri gladios strictos tenebant, 
oscula dabant conjugibus, amplexu suscipiebant liberos, illacrymantes et 
simul festinantes, ut hostis praeveniretur. Haec vobis, inquiunt, amoris 
pignora, damus supremae praemia necessitatis, et compresso viriliter affectu, 
passionem excluserunt, eaedem implebant: impavidae mulieres se offerebant 
vulneri pro conservatione pudicitiae, mentemque suorum ipsae induerant 
virorum. Caesis itaque necessitudinibus,
-----------------------------------------------------------
pignoribus quoque, delegere strenuos qui supplementa caedis exsequerentur. 
Ita fusi omnes nongenti sexaginta cum parvulis ac mulieribus: una mulier 
sola superfuit, quae filios quinque in aquaeductu
-----------------------------------------------------------
abscondit, dum caeteri supremis intendunt necessitatibus: ea Romanis diluculo 
advenientibus, ad vocem excita, index negotii fuit. Opes autem eorum, appositus 
ab ipsis prius ignis consumpsit.

      

  