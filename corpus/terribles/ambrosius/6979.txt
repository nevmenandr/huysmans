######################################################################

 	


        1049 EPISTOLA LXIV.

-----------------------------------------------------------
IRENAEO roganti cur manna quod olim pluit Israelitis, Christianis non pluat; 
respondet manna Dominici corporis typum fuisse, ac proinde ubi hoc praesens 
datum est, illud evanuisse. Addit insuper in eodem exstitisse figuram sapientiae, 
quae verus animarum cibus est, et cujus subtilitas ex variis Scripturae 
locis commendatur.
AMBROSIUS IRENAEO salutem.
        
            1.
          Quaeris a me cur Dominus Deus manna pluerit populo patrum, et 
nunc non pluat. Si cognoscis, pluit, et quotidie pluit de coelo manna servientibus 
sibi. Et corporeum quidem illudmanna hodie plerisque in locis invenitur, 
sed nunc non est tanti res miraculi; quia
-----------------------------------------------------------
venit quod perfectum est. Perfectum autem panis de coelo, corpus ex Virgine, 
de quo satis Evangelium te docet. Quanto praestantiora haec superioribus? 
Illud enim manna, hoc est, panem illum qui manducaverunt, mortui sunt: 
hunc autem panem qui manducaverit, vivet in aeternum.
        

          2.
          Sed est spiritale manna, hoc est, pluvia spiritalis sapientiae, 
quae ingeniosis et quaerentibus de coelo infunditur, et irrorat mentes 
piorum, et obdulcat fauces eorum. Qui igitur intellexerit infusionem divinae 
sapientiae, delectatur, nec alium cibum requirit, nec in solo pane vivit, 
sed in omni verbo Dei. Qui curiosior fuerit, quaerit quid sit istud 
quod melle dulcius sit. Respondet illi minister Dei: Hic est panis, quem 
dedit tibi Deus
-----------------------------------------------------------
manducare. Quid sit iste panis, audi: Sermo, inquit, quem ordinavit 
Deus. Haec ergo
-----------------------------------------------------------
ordinatio Dei, haec alimonia alit animam sapientis, et illuminat atque 
obdulcat, resplendens veritatis corusco, et mulcens tamquam favo quodam, 
ita diversarum virtutum suavitate et sermone sapientiae: Favi enim mellis 
sermones sunt boni, sicut scriptum est in Proverbiis.
        

          3.
          Cur autem minutum sit, causam accipe; 1050 quia et granum sinapis 
minutum est, quod comparatur regno coelorum: et fides quae sicut granum 
est sinapis, potest montes tollere, et jactare in mare. Et fermento 
simile est regnum coelorum, quod abscondit mulier in farinae mensuris tribus, 
donec fermentetur totum. Et Moyses caput vituli aurei comminuit sicut 
pulverem, et misit in aquam, et dedit populo bibere
-----------------------------------------------------------
; incrassatum enim erat eor eorum perfidiae immanitate, ut emolliretur, 
et fidei sumeret subtilitatem. Denique illa mulier, quae bene emoluerit, 
assumetur; ea autem quae male emoluerit, derelinquetur.
        

          4.
          Emole ergo et tu fidem tuam, ut sis sicut illa anima quae Christi 
in se charitatem excitat, quam mirantur ascendentem virtutes coelorum; 
quod sine offensione ascendat, et ex hoc mundo ascendat cum laetitia et 
jucunditate: sicut vitis propago, et sicut fumus se ad superna subrigat, 
flagrans odorem resurrectionis piae, et suavitatem fidei, sicut habes scriptum: 
Quae est haec, quae ascendit a deserto, sicut vitis propago fumo incensa, 
odorificata myrrha et thure ab omnibus pulveribus unguenti.
-----------------------------------------------------------

        

          5.
          Pulchre subtilitatem ejus expressit pulveris comparatione et 
unguenti commemoratione; quia
-----------------------------------------------------------
in Exodo subtile legimus, et ex multis compositum thymiama illud esse 
incensum propheticum, quod est sanctorum oratio; ut dirigatur in conspectu 
Domini, sicut et David dicit: Dirigatur oratio mea, sicut incensum in conspectu 
tuo. Denique Graecus Καθευθυνθήτω ἡ προσευχή μου ὡς θυμίαμα ἐνωπίον 
σου dixit. Et in Apocalypsi Joannis legimus quia stetit angelus ante altare, 
habens thuribulum aureum, et data sunt ei thymiamata multa de orationibus 
sanctorum omnium. Et ascendit, inquit, fumus thymiamatum orationum sanctorum 
de manu angeli in conspectu Dei.
        

          6.
          Et umbilicus animae ac venter subtilis est illius, quae ascendit 
ad Christum; ideoque laudatur voce sponsi dicentis: Umbilicus tuus 1051 
crater tornatilis,
-----------------------------------------------------------
non deficiens mixto, venter tuus acervus tritici minuti inter lilia. 
Est enim in omni doctrina tornatus, et potus spiritalis non deficiens plenitudine, 
et coelestium secretorum cognitione. Venter quoque animae mysticus, sicut 
umbilicus, quo ventre non solum fortem cibum sumit, quo corda firmantur; 
sed etiam suavem ac florulentum, quo delectantur. Et fortasse hoc docuit 
Moyses multis orationibus, et piis illud mitigandum sacrilegium.
        

          7.
          In libro quoque Regnorum cum se Dominus sancto revelaret Eliae, 
vox aurae tenuis praecessit, et statim se ei Dominus revelavit; ut 
cognoscamus ea, quae corporea sunt, crassa esse et pinguia: ea quae spiritalia, 
mollia et subtilia, ut non
-----------------------------------------------------------
possint comprehendi oculis. Denique et spiritus sapientiae subtilis et 
mobilis legitur in libro Sapientiae, quia est in illa spiritus intelligentiae, 
sanctus, unicus, multiplex, subtilis, et mobilis: qui sermones suos molat 
prius, ne quid offendat vel in sensu, vel in alloquio. Denique Babyloni 
illi, cum destruetur, dicetur? Et vox molae non audietur in te amplius.
        

          8.
          Hoc igitur manna subtile erat, et ad diem colligebatur,
-----------------------------------------------------------
in diem alterum non servabatur; eo quod inventa sapientiae in tempore sint 
gratiora, nec tam miranda quae spatio temporis reperiuntur, quam illa quae 
praesentis funduntur ingenii vivacitate: sive quia futura revelantur mysteria, 
eo quod servatum manna usque ad solis exortum, esui jam esse non posset, 
id est, usque ad Christi adventum habere gratiam: oriente autem justitiae 
Sole, et splendidioribus Christi corporis et sanguinis sacramentis refulgentibus, 
cessarent inferiora, perfecta illa sumenda populo forent. Vale, et nos 
dilige, quia nos quoque te diligimus.
        
      


        EPISTOLA LXV.
SIMPLICIANUM cur hostiarum sanguis partim super altare, partim in crateras 
infunderetur, scire cupientem Ambrosius honorifice allocutus, per cruoris 
partem
-----------------------------------------------------------
qua perfundebatur altare mysteriorum cognitionem: per eam vero, quae in 
crateras immittebatur, morum scientiam significari docet. Subdit insuper 
adventum Christi, qui utraque disciplina nos erudivit, quique proprio sanguine 
omnes redemit, in eodem sacrificio figuratum.
AMBROSIUS SIMPLICIANO salutem.
        
            1.
          Motum te, cum legeres, significasti mihi, quid sibi velit, quod 
Moyses 1052 post oblatum sacrificium, et immolatas Domino salutares hostias, 
dimidiam partem sanguinis in crateras miserit, dimidiam autem ad altare 
effuderit. Sed quid est, quod ipse dubites, et a nobis requiras; cum 
fidei et acquirendae cognitionis divinae gratia totum orbem peragraveris, 
et quotidianae lectioni nocturnis
-----------------------------------------------------------
ac diurnis vicibus omne vitae hujus tempus deputaveris, acri praesertim 
ingenio etiam intelligibilia complectens, ut pote qui etiam philosophiae 
libros, quam a vero sint devii demonstrare soleas et plerosque tam inanes 
esse, ut prius scribentium in suis scriptis sermo, quam vita eorum defecerit.
        

          2.
          Tamen quia collatio sermonis, ut pecuniae, magno est usui, atque 
ea maximus in commune emolumentum negotiationis profectus paratur, quam 
mirabilis
-----------------------------------------------------------
sit ista sanguinis divisio, reticere non queo. Pars enim ejus moralem sapientiae 
disciplinam videtur significare, pars mysticam. Illa quae in crateras mittitur, 
moralis est: haec quae ad altare effunditur, mystica; eo quod divino munere 
et aspiratione quadam humanis infundatur mentibus, ut convenientia et fidei 
plena de Deo sentiant.
        

          3.
          Denique qui locuti sunt de ejus majestate, et de coelestibus, 
vel apostoli, vel sancti prophetae, nonnisi ex revelatione demonstrata 
sibi loqui ausi sunt. Unde Paulus et raptum se in paradisum, et audisse 
se verba, quae non licet homini loqui, in epistola sua testificatus est: 
Stephanus quoque vidit coelos apertos, et Jesum ad dexteram Dei stantem: 
et David propheta vidit sedentem
-----------------------------------------------------------
. Nam de Moyse quid loquar, de quo dicit Scriptura, quod non surrexit 
amplius propheta in Israel, sicut Moyses, qui scivit Dominum facie ad faciem, 
in omnibus signis et prodigiis, quae fecit in terra Aegypti.
        

          4.
          Mystica ergo Deo libatur, qui splendore divinae sapientiae, cujus 
pater et genitor est, inflammat animae vigorem ac mentem illuminat. Sapientia 
autem Dei Christus, in cujus pectore recumbebat Joannes, ut de principali 
illo secretoque sapientiae hausisse divina proderetur mysteria. Denique 
ipse conscius muneris hoc scripsit, qui sibi, quod acceperat, vindicare, 
et suo assignare ingenio reformidabat. Sed et ipse Dominus dicebat apostolis, 
os suum aperiens: Accipite Spiritum sanctum;
-----------------------------------------------------------
quo declaravit 1053 se esse, qui Moysi dixerat: Ego aperiam os tuum, et 
instruam te quid debeas loqui. Ergo haec sapientia divina, inenarrabilis, 
impermixta atque incorrupta sanctorum animis sui infundit gratiam, et cognitionem 
revelat, ut speculentur ejus gloriam.
        

          5.
          Illa autem moralis sapientiae disciplina est, quae mittitur in 
crateras, et ex illis percipitur atque hauritur. Crateres igitur sensuum 
receptacula. Crateres oculi sunt duo, aures sunt, nares sunt, os quoque, 
et aliae partes convenientes muneri; oculi enim visum recipiunt et ministrant, 
auditum aures, odorem nares, ora gustatum, et caetera. In istos crateres 
Verbum illud, in quo est principatus sacerdotii vel prophetiae, effundit 
sanguinis sui partes, ut vivificet atque
-----------------------------------------------------------
animet irrationabiles portiones, et faciat rationabiles.
        

          6.
          Denique ubi Legis praecepta enumeravit atque annuntiavit populo, 
theoriam postea intelligibilis illius arcae testimonii, vel candelabri, 
vel thymiamaterii locuturus, immolavit hostias et libavit, sanguinis partem 
affundens altaribus sacris, partem autem infundens crateribus.
-----------------------------------------------------------

        

          7.
          Fit ergo divisio mysticae illius, hoc est, divinae moralisque 
sapientiae. Λόγος enim divisor est animarum atque virtutum: λόγος autem 
verbum Dei validum et acutum, quod pertransit ac penetrat usque ad divisionem 
animae, virtutes quoque distinguit et dividit; cujus minister Moyses 
divisione sanguinis virtutum genera distinxit.
        

          8.
          Et quia nihil prae caeteris in Lege, nisi Christi adventus annuntiatur, 
atque ejus praefiguratur passio; vide ne ista sit hostia salutaris, quam 
Verbum Deus in semetipso obtulit, atque in suo immolavit corpore: quod 
primo moralem in Evangelio, sed etiam in Lege docuit disciplinam, et in 
sua patientia atque in ipso actu et opere monstravit, tamquam in crateras, 
ita in mores nostros sensusque transfundens velut substantiam
-----------------------------------------------------------
quamdam et vitalia ipsa sapientiae, quibus mentes hominum vivificavit ad 
virtutis seminarium, et instituta pietatis: deinde accedens ad altare, 
effudit hostiae suae sanguinem.
        

          9.
          Itaque sive ita haec accipias, pius, ut arbitror, sensus est: 
sive secundum Salomonem velis, concurrit aeque, ut quia sanguinem misit 
in crateras Moyses propheta, cognoscas ipsum esse sanguinem, de quo scriptum 
est quia sapientia miscuit in cratere vinum suum, dicens ut relinquerent 
insipientiam, et quaererent sapientiam. Hauritur ergo de cratere sapientia, 
hauritur disciplina, hauritur intellectus, hauritur correctio, hauritur 
vitae emendatio, hauritur morum et consiliorum temperatio, pietatis gratia, 
virtutis incrementum, fons ubertatis.
-----------------------------------------------------------

        

          10.
          Quod vero ad altare effundit sanguinem, ut intelligas licet ablutionem 
mundi, remissionem 1054 omnium peccatorum. Etenim sanguinem illum ad altare 
quasi hostiam effundit ad multorum exhaurienda peccata. Agnus enim hostia 
est, sed agnus non irrationabilis naturae, sed divinae potentiae, de quo 
dictum est: Ecce agnus Dei, ecce qui tollit peccata mundi. Non solum 
enim mundavit sanguine delicta universorum, sed etiam divina potestate 
donavit. An non tibi videtur effudisse sanguinem suum, de cujus latere 
supra ipsum passionis altare aqua cucurrit et sanguis? Vale, et nos 
parentis affectu dilige, ut facis.
        
      


        EPISTOLA LXVI.

-----------------------------------------------------------
Praemissa laude epistolarum, maxime quae de re utili instituuntur, docet 
per id quod Aaron mulierum inaures in vituli caput conflaverit, significari 
ereptum serpentinis flatibus fidei signaculum, ac praemonstratam Judaeorum 
idololatriam: per id vero quod fractis tabulis Moyses vitulum comminuit, 
indicari delendam superbiam ac perfidiam: per illud tandem quod in proximum 
jussit saevire, nos admoneri, ut consanguineos
-----------------------------------------------------------
posthabeamus religioni, et quidquid Deo in nobis resistit, praecidamus.
AMBROSIUS ROMULO.
        
            1.
          Epistolarum genus propterea repertum, ut quidam nobis cum absentibus 
sermo sit, in dubium non venit: sed fit hoc usu exemploque pulchrius, si 
inter parentem ac filios crebra et jucunda alloquia caedantur; ut vere 
inter disjunctos corpore quaedam imago referatur praesentiae: his enim 
adolescit officiis amor, sicut tuis ad me, aut meis ad te augetur litteris. 
Sed hoc multo locupletius proximis tuae dilectionis experiri coepi affatibus, 
quibus me consulendum putasti, quid sibi vellet quod Aaron aurum detraxerit 
populo poscenti sibi fieri deos, et quod eo auro figuratum sit vituli caput, 
vel quod Moyses
-----------------------------------------------------------
tam dure indignatus sit, ut juberet proximum quemque insurgere gladiis 
in necem proximi sui. Magnum est enim nullum pati absentibus damnum 
irrepere, non solum suavitatis, sed etiam collationis et liberalis scientiae. 
Quid igitur de eo sentiam, quoniam exposcis, conferendi magis quam exponendi 
studio loquar.
        

          2.
          Cum Moyses in monte Sina legem acciperet, populus erat cum Aaron 
sacerdote; et quamvis frequenter ad culpam lubricus, tamen quamdiu lex 
dabatur, sacrilegio errasse non proditur. Verum ubi divinum conticuit oraculum, 
peccatum irrepsit, ut peterent sibi fieri deos. Coactus Aaron petiit annulos 
eorum, et inaures mulierum: quae tradita in ignem misit, et conflatum est 
vituli caput.
-----------------------------------------------------------

        

          3.
          Neque excusare tantum sacerdotem possumus, neque condemnare audemus. 
Non imprudens tamen, qui annulos Judaeis et inaures abstulit; etenim qui 
sacrilegium moliebantur, nec fidei signaculum habere poterant, nec ornamenta 
aurium. Denique et patriarcha Jacob 1055 abscondit inaures cum simulacris 
gentium, quando in Sichimis abscondit; ut nullus audiret superstitiones 
gentilium. Pulchre autem dixit: Deponite annulos et inaures aureas, quae 
sunt inaures mulierum vestrarum; non quo virorum inaures relinqueret,
-----------------------------------------------------------
sed quod viros non habere manifestaret. Congrue quoque inaures auferuntur 
mulieribus, ne iterum Eva vocem serpentis audiret.
        

          4.
          Et ideo quia sacrilegium audierant, conflatis earum inauribus, 
conflata est imago sacrilegii; qui enim male audit, conflare sacrilegium 
solet. Cur autem caput vituli exierit, sequentia docent: quia significabatur 
futurum quod Hieroboam posteriore tempore hoc genus sacrilegii induceret; 
ut populus Hebraeorum adoraret vitulas aureas: sive quod omnis perfidia 
similis immanitatis atque insipientiae bestialis sit.
        

          5.
          Cujus rei indignitate percitus fregit tabulas Moyses, et comminuit 
vituli caput, atque in pulverem redegit; ut omnia impietatis aboleret vestigia.
-----------------------------------------------------------
Fractae sunt enim primae tabulae; ut repararentur secundae, quibus per 
Evangelii praedicationem perfidia comminuta evanuit. Sic Moyses typhum 
illum dissipavit Aegyptium, et altitudinem extollentem se compressit aeternae 
legis auctoritate. Unde et David ait: Et confringet Dominus cedros Libani, 
et comminuet eas tamquam vitulum Libani.
        

          6.
          Itaque absorbuit populus omnem perfidiam ac superbiam, ne eum 
absorberet impietas et arrogantia. Melius est enim, ut unusquisque praevaleat 
carni et vitiis ejus, ne dicatur de eo quia devoravit eum mors praevalens, 
sed dicatur magis: Devorata est mors in victoria. Ubi est, mors, victoria 
tua? Ubi est, mors, aculeus tuus? Et de Domino dictum: De torrente 
in via bibet (Psal.
-----------------------------------------------------------
CIX, 7); quia acetum accepit, ut absorberet universorum tentationes.
        

          7.
          Quod autem occidi fecit a proximis proximos, filios a parentibus, 
a fratribus fratres, praeceptum evidens, quia praeferenda est religio necessitudini, 
pietas propinquitati: ea est enim vera pietas, quae praeponit divina humanis, 
perpetua temporalibus. Unde et ipse Moyses ad filios Levi dixit: Qui paratus 
est a Domino, veniat ad me. Et dixit illis: Haec dixit Dominus Deus Israel: 
imponite unusquisque gladium suum in femore suo, et pertransite;
-----------------------------------------------------------
ut contemplatione atque amore reverentiae divinae perimeretur omnis affectus 
necessitudinis. Et 1056 occisa quidem scribuntur tria millia hominum, nec 
numeri invidia movemur; quia melius est paucorum supplicio universos exui, 
quam in omnes vindicari. Neque vero aliquid durum videtur pro vindicta 
injuriae coelestis.
        

          8.
          Denique sanctiora caeteris ad hoc munus eliguntur ministeria 
levitarum, quorum portio Deus: nesciunt enim suis parcere, qui nihil suum 
norunt; quoniam sanctis omnia Deus est. Est etiam ille levita verus ultor 
et vindex, qui carnem interimit, ut servet spiritum; qualis erat ille qui 
ait: Castigo corpus meum, et servituti redigo. Quid autem tam proximum, 
quam caro animae? Quid tam
-----------------------------------------------------------
proximum, quam sunt passiones corporis? Eas in se levita bonus interimit 
spiritali gladio, qui est verbum Dei bis acutum et validum.
        

          9.
          Est et gladius spiritus, qui pertransit animam, sicut ad Mariam 
dictum est: Tuam ipsius animam pertransibit gladius, ut revelentur multorum 
cordium cogitationes. Nonne caro animae fraterno quodam copulatur consortio? 
Nonne etiam menti nostrae affinis et propinquus sermo est? Cum igitur comprimimus 
sermonem, ne multiloquio peccatum incidamus, jus germanitatis abrumpimus, 
et fraternae vinculum propinquitatis dissolvimus; irrationabile quoque 
suum anima tamquam cognatum rationabili vigore dissociat.
        

          10.
          Sic ergo Moyses docuit populum insurgere in
-----------------------------------------------------------
proximos suos, per quos fides revocaretur, et virtus impediretur; ut desecaretur 
in nobis quidquid a virtute devium foret, confusum erroribus, vitiis innexum. 
Hac institutione populi meruit, ut non solum deliniret indignationem divinam, 
atque offensam averteret, verum etiam conciliaret gratiam.
        

          11.
          Pro captu itaque nostro quid sentiremus, quoniam consuluisti, 
expressimus. Ipse si quid melius habes, nobiscum participato; ut ex te 
et ex nobis discamus quid potius eligendum et sequendum sit. Vale, et ut 
filius nos dilige; quoniam et nos te diligimus.
        
      


        1057 EPISTOLA LXVII.
Ubi ostensum est, quod Aaron filios excusanti Moyses
-----------------------------------------------------------
acquieverit, innui sententiam cujusque circa proprium munus antecellere, 
idem locus consideratur. Inde colligitur raram esse veram poenitentiam; 
ei enim
-----------------------------------------------------------
officere naturam ac verecundiam, necnon affectuum velocitatem: ad haec 
eam agi non posse, nisi ex stinctae sint cupiditates, et vigeat amor justitiae; 
propterea cassam fuisse Judae resipiscentiam; nullam enim Deo acceptam, 
nisi sinceram; quae res sub figura trium hircorum designabatur.
AMBROSIUS SIMPLICIANO salutem.
        
            1.
          Quantus sit unusquisque in suo munere, exemplo debet esse lectio, 
quae jure te movit, quod Moyses ille, quo nemo praesentius Deum vidit, 
neque surrexit amplius in Israel propheta, qui Deum facie ad faciem, sicut 
Moyses videret: ille qui quadraginta diebus et noctibus jugiter cum 
Domino fuit, cum Legem acciperet in monte: ille, inquam, cui Deus dabat,
-----------------------------------------------------------
quos loqueretur, sermones, invenitur magis Aaron fratris consilium 
quam suum probasse. Fuit ergo quisquam hominum Moyse prudentior et instructior? 
Atqui ipsum Aaron postea cum Maria circa Aethiopissae personam legimus 
errasse.
        

          2.
          Sed hoc ipsum diligenter discute, ubi Moyses scientia praeponderet, 
ubi Aaron consilio. Moyses magnus propheta, qui de Christo dixit: Sicut 
me ipsum audietis. Et de quo ipse Dominus ait: Si Moysen et prophetas 
non audiunt, nec si quis ex mortuis ad illos abierit, credent. Ergo 
in causa prophetiae praefertur Moyses sicut propheta: ubi autem causa, 
et munus, et officium sacerdotii est, praefertur Aaron sicut sacerdos.
-----------------------------------------------------------
Tractemus ergo ipsum locum.
        

          3.
          Immolatus erat hircus pro peccato, et oblatus in holocaustum. 
Quaesivit eum postea Moyses, et combustus fuerat: Et iratus est Moyses 
ad filios Aaron Eleazar et Ithamar, qui superfuerant, dicens: Quare non 
manducastis, quod pro peccato immolatum est in loco sancto? Quoniam quidem 
sancta sanctorum sunt, hoc vobis dedi manducare; ut auferatis peccatum 
Synagogae: et intus manducandum esse, sicut mihi praeceptum est, ait. Cum 
ergo iratum eum vidisset Aaron, placide respondit ei: Si hodie obtulerint 
pro peccato suo holocausta sua contra Dominum, et acciderint mihi talia; 
manducabo quod pro peccato obtulerunt hodie? Numquid placebit Domino? Et 
audivit Moyses, et placuit illi. Quid ista significent,
-----------------------------------------------------------
consideremus.
        

          4.
          Nihil peccare solius est Dei: emendare sapientis est, et corrigere 
erratum, et poenitentiam gerere
-----------------------------------------------------------
peccati. Id tamen est difficile in hac vita hominum. Quid enim tam rarum, 
quam ut invenias virum qui seipsum coarguat, et factum condemnet suum? 
Rara itaque confessio de peccato, rara poenitentia, rara in hominibus verbi 
ejus assertio. Repugnat enim natura, repugnat verecundia: natura, quia 
omnes 1058 sub peccato; et qui carnem gerit, culpae obnoxius est. Ergo 
repugnat natura carnis et illecebra saeculi innocentiae integritatique. 
Repugnat etiam verecundia; quia erubescit unusquisque propriam culpam fateri, 
dum praesentia magis, quam futura cogitat.
        

          5.
          Studebat autem Moyses peccati vacuam reperire animam, ut exuvias 
erroris deponeret, et nuda culpae sine ullo sui pudore discederet: sed 
non invenit, quia cito impetus irrationabilis praevenit, et flamma quaedam 
celerrimi motus animam depascitur,
-----------------------------------------------------------
atque exurit ejus innocentiam; praeponderant enim futuris praesentia, et 
violenta moderatis, et plura potioribus, et jucunda seriis, et asperis 
mollia, et tristibus laeta, et illecebrosa rigidioribus, et praepropera 
tardioribus. Velox enim est iniquitas, quae ad nocendum occasiones suggerit; 
quia veloces pedes ejus ad effundendum sanguinem: lenta autem virtus 
omnis et diuturna cunctatrix, ante judicat, et adorienda inspicit. Ita 
mens boni speculatrix consiliorum suorum est, priusque examinat quid decorum 
atque honestum: iniquitas vero opere cogitationi antevertit. Pigra igitur 
et verecunda est poenitentia; quia premitur, et revocatur praesentium pudore; 
solis enim intendit futuris, quorum spes sera, tardior fructus, et ideo 
petitio ipsa tardior.
-----------------------------------------------------------

        

          6.
          Inter haec spei et virtutis molimina praecurrit impudentia, et 
specie praesentium poenitentia excluditur, et tamquam exuritur affectus 
ejus, et hujusmodi aboletur intuitus. Quaerit eam Lex, et non invenit; 
ambusta est enim fervore et fumo iniquitatis, et indignatio quaedam legis 
movetur. Dicit Moyses devorandam fuisse poenitentiam in sanctis sanctorum, 
sacerdotes quasi segniores increpat. Respondit Aaron providum debere esse 
judicium sacerdotale, nec facile malesanae conscientiae committendum id 
muneris; ne fiat error priore deterior. Vase enim fetido vel oleum vel 
vinum facile corrumpitur ac deterioratur.
        

          7.
          Quomodo autem poterat, ubi ignis alienus erat, peccatum exuri; 
et hoc sub conspectu Domini, cui et occulta sunt cognita? Numquid potest 
placere Domino,
-----------------------------------------------------------
si quis cum adhuc versetur in iniquitatibus, et injustitiam corde inclusam 
teneat, dicat se agere poenitentiam? Simile est ac si quis aeger se sanum 
simulet, magis aegrotabit: quia nihil ei prodesse potest simulatio sanitatis; 
cum verbo adumbretur, non ullo fulciatur virtutis subsidio.
        

          8.
          Ignis itaque alienus est libido, ignis alienus est omne injustae 
incendium cupiditatis, ignis alienus
-----------------------------------------------------------
est omnis ardor avaritiae. Hoc igni nemo mundatur, sed exuritur. Nam ubi 
iste ignis alienus est, si quis in conspectu se offerat Domini, ignis eum 
coelestis absumit, sicut Abiud et Nadab, quos exussit ignis coelestis pariter 
cum iis quae pro peccato sacris fuerant oblata altaribus. Qui ergo vult 
mundare peccatum suum, 1059 ignem a se removeat alienum. Illi soli igni 
se offerat, qui eulpam, non hominem exurit.
        

          9.
          Qui sit iste ignis, audi dicentem quia Jesus baptizat in Spiritu 
sancto et igni. Hic est ignis, qui siccavit haemorrhoissae per duodecim 
annos sanguinem profluentem. Hic est, qui peccatum Zachaei abstulit 
dicentis quod dimidium bonorum suorum daret pauperibus, et si cui quidquam 
abstulit, redderet quadruplum. Hic est ignis, qui abstersit culpam 
latronis; ignis
-----------------------------------------------------------
enim consumens est, qui dixit ei: Hodie mecum eris in paradiso. Illos 
itaque sanavit, in quibus simplicem et puram reperit confessionem, nihil 
malignum, nihil fraudulentum.
        

          10.
          Denique Judas ad remedium pervenire non potuit, cum diceret: 
Peccavi quod tradiderim sanguinem justum; quia alienum ignem volvebat 
in pectore suo, qui eum inflammavit ad laqueum. Indignus enim remedio fuit, 
quia non in intimo mentis conversus ingemuit, nec sedulo gessit poenitentiam; 
tantae enim pietatis est Dominus Jesus, ut et ipsi donaret veniam, si Christi 
exspectasset misericordiam.
        

          11.
          Hanc ergo culpam sacerdotes non auferunt, neque peccatum ejus, 
qui in dolo se offert, et adhuc
-----------------------------------------------------------
in studio delinquendi est. Non enim possunt epulari in eo, quod plenum 
fraudis, et serpentis interius cicatricis est; cibus enim sacerdotis est 
in peccatorum remissione. Unde ait princeps sacerdotum Christus: Meus cibus 
est, ut faciam voluntatem Patris mei, qui in coelis est. Quae est voluntas 
Dei, nisi ea: Cum conversus ingemueris, tunc salvus eris? In illo ergo 
subdolo cibus nullus est. Denique nec ipse epulandi suavitatem capere potest, 
in quo non sincera et pura conscientia est; amaritudo enim fraudis epulandi 
suavitatem obducit: nec permittit mala conscientia, ut reficiat et pascat 
obnoxium animum poenitentia.
        

          12.
          Ideo ergo talis affectus, talis petitio, talis poenitentia non 
est usui aut voluptati sacerdotibus. Meritoque
-----------------------------------------------------------
hircus ille, qui pro peccato oblatus est in holocaustum, quia non fuit 
sincera hostia, exustus est; quia in ejus sacrificio ignis alienus 
repertus est. Non est itaque complacitum et acceptum sacrificium Deo; non 
est enim acceptum, nisi quod fuerit in divitiis sinceritatis et veritatis 
probatum.
        

          13.
          Ideo et alibi legis duos hircos, unum in quo sors Domini, alterum 
transmissionis; illum in quo sors
-----------------------------------------------------------
Domini offerri atque immolari pro peccato: illum vero in quo sors transmissionis, 
dimitti in desertum; ut accipiat populi iniquitates, vel alicujus peccatoris. 
Sicut enim duo sunt in agro, et unus eorum assumetur, et alius derelinquetur; 
ita sunt duo hirci, unus qui ad sacrificium est utilis, alius qui in desertum 
dimittitur. Hic nulli usui, neque edendus, neque 1060 epulandus est sacerdotum 
filiis. Sicut enim ex iis, quae alimentorum sunt, quod bonum est, editur: 
quod inutile aut malum, projicitur; ita et bona opera epulatoria dicimus, 
quia sunt esui.
        

          14.
          Non placebit ergo Domino, si manducet sacerdos sacrificium, in 
quod fraus sit oblationis, non sedulae confessionis sinceritas. Et ideo 
hircus iste in
-----------------------------------------------------------
desertum dimittendus est, ubi erraverunt patres nostri, erraverunt in eo, 
et non potuerunt ad resurrectionis terram pervenire, sed interiit a terra 
memoria eorum. Denique quae sint epulatoria opera, audi: Et erunt sabbata 
terrae vobis escae. Epulatoria enim et refectoria requies in Deo, quae 
facit animi tranquillitatem. Unde et nos etiam in sermone requiescamus. 
Vale, et nos, ut diligis, dilige; quia nos te diligimus.
        
      


        EPISTOLA LXVIII.
Quidnam Deus Judaeis interminatus fuerit, dicens:
Ponam coelum aereum, et terram ferream.
AMBROSIUS ROMULO.
        
            1.
          Cum sis in agro, miror qua ratione de me quaerendum putaveris, 
cur dixerit Deus: Ponam coelum
-----------------------------------------------------------
aereum, et terram ferream. Nam species ipsa agri, et praesens fertilitas 
docere nos potest quanta clementia sit aeris, et coeli indulgentia, quando 
dignatur Deus ubertatem dare: quando autem sterilitas, quemadmodum clausa 
omnia, spissus aer, ut in rigorem aeris solidatus putetur. Unde alibi habes 
quia in diebus Eliae clausum est coelum annis tribus et mensibus sex.
        

          2.
          Significatur igitur clausum coelum aereum esse, usum sui terris 
negare. Terra quoque ferrea est, cum proventus abnuit, et jacta sibi semina 
tamquam hostili duritia genitali excludit arvo, quae gremio solet blandae 
matris fovere. Quando enim ferrum fructificat? Quando aes imbres relaxat?
        

          3.
          His igitur miserandam famem minatur impiis,
-----------------------------------------------------------
ut qui pietatem filiorum communi omnium domino et patri exhibere nesciunt, 
careant nutrimento paternae
-----------------------------------------------------------
indulgentiae, sit illis coelum aereum, concreto aere, et solidato in metalli 
rigorem, sit illis terra ferrea, partus suos nesciens, ut quod plerumque 
inopia habeat, discordias serens. Rapto enim utuntur, qui victu indigent; 
ut alienis dispendiis famem suam ablevent.
        

          4.
          Jam si et offensa inhabitantium hujusmodi sit, ut divina commotione 
iis inferantur praelia, vere terra est ferrea, telorum segetibus inhorrens, 
et suis nuda fructibus, fecunda ad poenam, sterilis ad alimoniam. Ubi autem 
abundantia? Ecce ego pluo vobis panes, dicit Dominus. Vale, et nos 
dilige; quia nos te diligimus.
        
      


        1061 EPISTOLA LXIX.
Roganti quare Lex viros veste muliebri, ac mulieres
-----------------------------------------------------------
virili uti prohibeat; respondet a natura id abhorrere, ut ex brutis ipsis 
intelligitur; feminas tamen virorum, quam viros feminarum cultum sumere 
tolerabilius: at legem potius esse de moribus, quam de vestibus. Post quae 
in eos, qui capillos crisparent, invehitur.
AMBROSIUS IRENAEO, salutem.
        
            1.
          Pertulisti ad me quasi filius quaesivisse aliquos de te, quid 
sibi velit quod tam severe Lex immundos eos dixerit, qui alieni sexus uterentur 
vestibus, vel viros scilicet vel mulieres; sic enim scriptum est: Non erit 
res viri super mulierem, neque inductur vir stolam muliebrem; quia immundus 
est Domino omnis, qui fecerit haec.
        

          2.
          Et si vere discutias, incongruum est, quod ipsa etiam abhorret 
natura. Cur enim homo non vis videri
-----------------------------------------------------------
esse, quod natus es? cur alienam tibi assumis speciem? cur mentiris feminam: 
vel tu, femina, virum? Suis unumquemque sexum induit natura indumentis. 
Denique diversus usus, diversus color, motus, incessus, diversae vires, 
diversa vox est in viro et femina.
        

          3.
          Sed etiam in reliqui generis animantibus alia species leonis, 
alia leaenae, alia vis, alius sonus: alia tauri, alia vitulae. In cervis 
quoque quantum distat sexus, tantum discrepat species; ut eos etiam eminus 
possis discernere. In avibus vero etiam propius ad vestitum est inter eos 
et homines comparatio; in illis enim sexum naturalia ipsa indumenta discernunt. 
Pavi mares speciosi, feminae non item pennarum vario pinguntur decore. 
Fasianis quoque
-----------------------------------------------------------
diversus color, qui distinguat sexus discretionem. Quid in pullis? Quam 
canora vox galli, nocturnis
-----------------------------------------------------------
vicibus solemne munus ad excitandum et canendum ministrans? Numquid illa 
mutant speciem suam? Cur nos mutare desideramus?
        

          4.
          Et quidem Graeco more influxit ut feminae virilibus quasi succinctioribus 
tunicis utantur. Esto tamen ut illae imitari videantur melioris sexus naturam, 
quid viri inferioris sexus mentiri speciem volunt? Mendacium et in verbo 
turpe est, nedum in habitu. Denique in templis, ubi mendacium fidei, ibi 
mendacium naturae. Illic assumere viros muliebrem vestem, gestumque femineum, 
sacrum putatur. Unde Lex dicit quia immundus est Domino omnis vir qui stolam 
muliebrem induerit.
        

          5.
          Arbitror autem quod non tam de veste, quam de moribus dixerit, 
vel de usibus nostris atque actibus,
-----------------------------------------------------------
quo alius virum, alius feminam deceat actus. Unde et Apostolus ait, quasi 
interpres Legis: Mulieres vestrae in Ecclesia taceant 1062. Non enim permittitur 
eis loqui, sed subditas esse, sicut Lex dicit. Si quid autem volunt discere, 
domi viros suos interrogent. Et ad Timotheum: Mulier in silentio discat 
cum omni subjectione. Docere autem mulieri non permitto, neque dominari 
in virum.
        

          6.
          Quam deforme autem virum facere opera muliebria? Ergo et pariant, 
ergo parturiant, qui crispant comam sicut feminae. Et tamen illae velantur, 
isti belligerantur. Verum habeant excusationem, qui patrios usus sequuntur, 
sed tamen barbaros, ut Persae, ut Gothi, ut Armenii: major quidem est natura, 
quam
-----------------------------------------------------------
patria.
        

          7.
          Quid de aliis dicemus, qui hoc ad luxuriam derivandum putant: 
ut calamistratos et torquatos habeant in ministerio, ipsi promissa barba, 
illos remissa coma? Merito illic non servatur castimonia, ubi non tenetur 
sexus distinctio; in quo evidentia naturae magisteria sunt, dicente Apostolo: 
Decet mulierem non velatam orare Deum? Nec ipsa natura docet vos quod vir 
quidem si comam nutriat, ignominia est illi: mulier vero si capillos habeat, 
gloria est illi; quoniam quidem capilli pro velamine ei dati sunt. 
Haec sunt quae referas requirentibus. Vale, et nos ut filius dilige; quia 
nos te ut parentes diligimus.
        
      


        EPISTOLA LXX.

-15)

-----------------------------------------------------------
Quemadmodum fortis animae est in bono stare, ita debilis
-----------------------------------------------------------
labi, ac resurgere. Quocirca cum in Canticis processus animae robustioris 
describantur, in Michaeae vero prophetia lapsae conversio; eam considerandam 
proponit. Praemissa igitur nominis Michaeae interpretatione, miseriam peccatricis 
animae exponit, internas correptiones narrat, addit exhortationes ac paratum 
Domini auxilium, felicem ejusdem immutationem aperit, et quam ei Christus 
largitur, fecunditatem ac tranquillitatem. Deinde ubi repetivit non pauca 
ex superioribus, subjungit ejusdem animae pro sua liberatione gratiarum 
actiones. Post quae Horontianum ad perseverantiam exhortatur.
AMBROSIUS HORONTIANO.
        
            1.
          Prophetae quidem congregationem gentium, atque
-----------------------------------------------------------
Ecclesiae annuntiarunt aedificationem futuram; sed tamen quia in Ecclesia 
non solum fortium animarum jugis profectus, verum etiam infirmarum lapsus, 
et rursus conversio est: ideo possumus ex propheticis libris colligere 
quemadmodum aut praeclara illa et fortis anima sine ulla gradiatur offensione, 
aut infirmior labatur, aut lapsa reparet, ac reformet gradum.
        

          2.
          Itaque sicut in Canticis canticorum beatae illius animae continuos 
processus legimus, ita in Michaea, de quo nobis propheta sermo 1063 exortus 
est, consideremus lapsae conversionem. Non enim otiose te movit: Et tu, 
Bethleem, domus Ephrata, quod dictum est ab hoc propheta. Quomodo enim 
potest domus furoris esse, ubi Christus natus
-----------------------------------------------------------
est? Hoc enim exprimunt locorum vocabula, sed illustrant operationum mysteria.
        

          3.
          Ac primum consideremus quid interpretationis in Latino habeat 
Michaeas. Significat autem, Quis a Deo: vel, ut alibi invenimus, Quis iste, 
Morathi filius, id est, haeredis. Quis autem haeres, nisi Filius Dei, 
qui ait: Omnia mihi tradita sunt a Patre meo; et cum ipse esset haeres, 
nos esse voluit cohaeredes? Merito quis iste, non e populo unus, sed electus 
ad gratiam Dei, in quo loquitur Spiritus sanctus, qui prophetare coepit 
in diebus Joathan, et Achaz, et Ezechiae regum Juda. Quo ordine significatur 
visionis profectus; a malis enim regibus ad boni regis pervenit tempora.
-----------------------------------------------------------

        

          4.
          Et ideo quoniam anima afflicta sub malis ante
-----------------------------------------------------------
laborabat regibus, quem processum conversionis suae habeat, considerandum 
videtur. Destructa erat quasi infirmior, et omnis munitio ejus facta erat 
via transeuntium, et incursus passionum, luxuria resoluta, ac deliciis, 
contrita erat, ac relegata a facie Domini: Turris ejus squalida erat, quae 
posita est, ut in Esaiae cantico legimus, in medio florentis vineae. 
Squalet etenim turris, quando vitis arescit, et ovis sua errat: regrediente 
autem vitis viriditate, vel ove, resplendet; nihil enim squalidius iniquitate, 
nihil splendidius justitia.
        

          5.
          Ad hanc turrim revocatur ovis, quando anima revocatur a lapsu, 
et in illa ove Christi regnum redit, quod est initium: quia ipse est initium 
et finis, vel initium salutis; sed tamen corripitur prius, eo quod 
tam graviter erraverit, et dicitur ei: Ut quid cognovistis mala? numquid 
rex non erat tibi? Hoc est, habebas regem, qui te regeret, et tueretur, 
deviare a justitiae tramite non debuisti, nec relinquere vias Domini, qui 
tibi rationabiles sensus impertivit. Ubi erant cogitationes tuae, ubi consilia, 
quibus praevidere injustitiam, propulsare iniquitates insito tibi vigore 
potuisti? Cur comprehenderunt te dolores ut parturientis; ut parturires 
iniquitates, et pareres injustitias? Nullus enim major est dolor, quam 
is qui peccati mucrone vulnerat conscientiam: neque ullum gravius est onus, 
quam peccatorum sarcina, et pondus flagitiorum. Deprimit animam, curvat 
usque ad terram, ne se erigere possit. Gravia, fili,
-----------------------------------------------------------
gravia nimis delictorum pondera. Denique illa in Evangelio mulier, quae 
curvata erat, speciem praetendens animae laborantis, a Christo potuit solo 
erigi.
        

          6.
          Huic ergo animae dicitur: Viriliter age, 1064 et appropinqua, 
filia Sion, ut parturias. Dolores enim parturientis tribulationem operantur, 
tribulatio patientiam, patientia probationem, probatio spem, spes autem 
non confundit in aeternum. Simul egeritur atque excluditur omne quod 
adversum est bonis moribus; ne residentia ejus frutescant semina, atque 
in novos iterum germinent partus.
        

          7.
          Nec otiose dantur ei cornua et ungulae; ut conterat omnes manipulos 
areae, sicut vitulum Libani
-----------------------------------------------------------
. Nisi enim manipuli contriti fuerint, paleae ventilatae, fructus apparere 
interiores et absolvi nequeunt. Comminuat igitur atque excutiat prius anima 
proficiens passionum superflua; ut fructus suos demonstrare possit in ipsa 
segete. Quanta adversa sunt, quae partus impediant bonos!
-----------------------------------------------------------
Haec prius exstirpanda sunt; ne his fruct fera internecentur animae sata.
        

          8.
          Tunc etiam illud prospicit providus animae consultor, ut concludat 
eam in voluptatibus suis, atque intercludat ejus cupiditates, ne in iis 
delectetur. Utiles enim sunt correptiones parentis, qui non parcit virgae; 
ut obedientem praeceptis salutaribus praestet animam filii sui. Virga 
enim visitat, sicut legimus: Visitabo in virga iniquitates eorum. Itaque 
qui virga maxillam percutit Israeliticae animae, erudit eam ad disciplinam 
patientiae Dominica correptione. Nemo enim desperare debet, quicumque corripitur 
atque arguitur; qui enim diligit filium, corripit. Nemo de remedio 
diffidat.
-----------------------------------------------------------

        

          9.
          Ecce tibi ubi domus furorem videntis erat, ibi domus panis est: 
ubi crudelitas, ibi pietas: ubi poena innocentium, ibi universorum redemptio, 
sicut scriptum est: Et tu, Bethleem, domus Ephrata, non es minima inter 
principes Juda; ex te enim exibit Princeps in Israel. Bethleem domus 
panis est, Ephrata domus furorem videntis. Hoc habet interpretatio istorum 
nominum. In Bethleem natus est de Maria Christus: eadem autem Bethleem, 
quae Ephrata. In domo igitur furoris generatus est Christus: et ideo 
jam non domus furoris, sed domus panis, quia panem recepit eum, qui descendit 
de coelo. Domus autem furorem videntis est Ephrata; quia illic Herodes 
dum Christum requirit, perimi statuit infantulos; unde Vox in
-----------------------------------------------------------
Rama audita est Rachel plorantis filios suos.
        

          10.
          Sed jam nemo timeat, quia requies illa quam quaerebat David, 
audita est in Ephrata, inventa est in campis silvae. Tunc adhuc silva erat 
nationum congregatio: sed posteaquam in Christum credidit, fructuosa facta 
est, quia benedicti ventris fructum recepit. Mortua est ergo Rachel 
parturiens; quia jam tunc quasi patriarchae uxor furorem Herodis videbat, 
qui nec minusculae aetati pepercit. Simul quia in Ephrata peperit Benjamin 
specie superiorem, 1065 mysterio posteriorem, Paulum scilicet, qui antequam 
generaretur, non minimos dolores matri praestitit, cujus filios persequebatur. 
Et illic mortua et sepulta
-----------------------------------------------------------
est; ut nos commortui et consepulti cum Christo, in Ecclesia resurgamus. 
Inde enim alia interpretatione, vel fecundata, vel repleta fructibus, Ephrata 
significatur.
        

          11.
          Hic tamen, id est, in libro prophetico invenimus ὀλιγοστὸς εἶ, 
id est, in paucioribus es. In
-----------------------------------------------------------
Matthaeo autem: Et tu Bethleem, domus Juda, non es in paucioribus. 
Ibi domus Juda, hic domus Ephrata: in quo verborum discrepantia, non sensuum 
est. Nam et Judaea interior vidit furorem, et exterior pertulit. Et in 
paucioribus est; quia pauci sunt, qui intrant in domum panis per angustam 
viam. Et non est in paucioribus, id est, de proficientibus, quae Christum 
non agnovit. Nec minima est, quae est domus benedictionis, et divinae gratiae 
receptaculum: et in eo minima, cui is qui aliquid confert Christo, videtur 
deferre. Et qui appetit Ecclesiam, Christum appetit; in quovis minimo enim 
Christus aut laeditur, aut honoratur, secundum quod ipse ait: Quod enim 
uni horum minimorum fecistis, mihi fecistis.
-----------------------------------------------------------

        

          12.
          Ipsam autem Bethleem esse quae est Ephrata, docet lectio Genesis, 
ubi ait: Mortua est autem Rachel, et sepulta est in via Ephrata, ipsa est 
Bethleem. In via sepultura est sanctae Rachel, quae typus fuit Ecclesiae, 
ut transeuntes dicant: Benedictio Domini super vos; et: Venientes venient 
in exsultatione.
        

          13.
          Omnis itaque anima, quae recipit panem illum descendentem de 
coelo, domus panis est, hoc est, panis Christi, quae habitantis in se panis 
coelestis firmamento alitur, et corde confirmatur. Unde et Paulus ait: 
Omnes enim unus panis sumus. Omnis anima fidelis Bethleem est, sicut 
Jerusalem dicitur, quae pacem et tranquillitatem habet superioris Jerusalem, 
quae in coelo est. Verus panis
-----------------------------------------------------------
est, qui fractus et comminutus satiavit universos.
        

          14.
          Quinta autem traditio habet, Domus panis. Beth enim domus est, 
leem panis dicitur. De aliorum traditionibus propter perfidiam Judaicam, 
ne ipsi se redarguerent, vel ab ipsis praeteritum putamus, vel sublatum 
ab aliis.
        

          15.
          De Juda quoque tribu esse Bethleem docet lectio in Judicum libro, 
quia vir ille levita accepit sibi concubinam de Bethleem Juda, et irata 
est ei concubina ejus, et rediit in domum patris sui in Bethleem Juda.
        

          16.
          Egressus itaque Christus a diebus saeculi; tunc enim nobis incipit 
saeculum, quando dies salutis, et egressus ad currendam viam dedit Israel. 
1066
-----------------------------------------------------------
Usque ad tempus parientis. Cui advenit Christus, advenit fecunditas, 
advenit partus; sicut advenit Ecclesiae, quae peperit plures, quam 
quae filios habebat: et peperit septem, id est, legitimos, tranquillos, 
pacificos. Incipit ergo concipere anima, et formari in ea Christus, quae 
receperit adventum ejus, et pascitur in divitiis ejus; ut nihil ei desit, 
ut videntes etiam eam aliae animae revertantur ad viam salutis.
        

          17.
          Et erit ei pax, sed non potest probari nisi tentationibus. 
Tunc enim pax ejus estimabitur et tranquillitas; cum excluserit vanas cogitationes, 
vel compresserit, cum motus omnes edomuerit passionum insurgentium, cum 
increbuerint angustiae, persecutio, fames, periculum, gladius.
-----------------------------------------------------------
Tunc erit, inquit, pax; quia in his omnibus superamus propter eum, qui 
nos dilexit, quoniam confidimus in eo quia neque mors, neque vis tentationum 
nos ab ejus divellat charitate et separet. Tunc ergo dabit tentationes, 
ut justi probentur. Et Dominus quidem dat tentationes ea voluntate, ut 
neminem decipi velit: sed quia plerique vincuntur infirmi tentationibus, 
qui fortes sunt, probantur.
        

          18.
          Tunc illis erit ros a Domino, tunc requies: tunc erit anima 
justi, sicut catulus leonis in ovilibus pecorum. Quod Evangelico exemplo 
ad Christum referre non dubitaverim; quia ipse dixit: Tunc justi fulgebunt 
sicut sol in regno Patris sui. Comprimentur enim quadrigae ejus irrationabiles 
scilicet impetus et motus
-----------------------------------------------------------
istius corporis; 
sed ubique, id est, intus et foris, tranquillitas erit: et non erit qui 
respondeat et resistat bonae voluntati; quia obedientia carnis, sublato 
pariete maceriae, cum fuerint utraque unum, omnes abolebit discordias.
        

          19.
          Si qua autem anima infirma, sicut ille secundum carnem Israel, 
titubaverit, et ab illa Christi charitate persecutionibus turbata se aliquantulum 
separarit, corripitur atque arguitur quasi infida, quasi ingrata, quasi 
incredula, quae liberata a vanitatibus saeculi, in eas respiciendo reciderit: 
a qua non munera, non taurorum sacrificia; sed tantummodo ut
-----------------------------------------------------------
bonum cognosceret, justitiam faceret, postulatum est. Renuntiatum est (inquit) 
tibi, homo, quid sit bonum, aut quid Dominus exquirat a te, nisi ut facias 
judicium et justitiam, et diligas misericordiam, et paratus sis ire cum 
Domino tuo. Sed quia non servavit haec illa infirmior anima, ideo 
Dominus ait: Heu me, quia factus sum sicut qui colligit stipulam in messe, 
et sicut racemum in vindemia? Audiens ergo haec propheta, in quo loquebatur 
Deus, ait ad illam animam: Heu me 1067 anima! quod non est plenus timoris 
a terra. Vel si ipse Dominus dicit, miseratus futuras pro peccatis ultiones, 
atque pro nostris erroribus ingemiscens.
        

          20.
          Audiens haec anima, quia seminum suorum fructus non colliget, 
nullum, messe amissa, firmamentum
-----------------------------------------------------------
inveniet sui, premet olivam, et unctionem laetitiae non habebit, neque 
bibet vinum jucunditatis. Cognoscens etiam in operibus carnis omnia plena 
sanguinis, plena circumscriptionis, fraudum, fallaciae, ficta officia pietatis, 
compositas simulationes, et inimicos sibi omnes qui in domo sunt; ideoque 
proximi sibi corporis motus cavendos, qui sunt graves animae nostrae adversarii; 
convertitur, et de Deo sperare incipit, et intelligens vere inimicam sibi 
carnem existere, ait ad eam: Noli supergaudere mihi, inimica mea, quia 
cecidi: sed resurgam; quia si sedero in tenebris, Dominus illuminabit me.
        

          21.
          Considerans etiam insultare sibi aliquam potestatem, quae resistebat 
sibi; ne meliorem sequeretur viam: et inequitare, quod tradita esset in 
interitum
-----------------------------------------------------------
carnis; ut diversis attereretur malis, quae vel a Domino propter peccatorum 
solutionem decernerentur, vel ab iniquo propter invidiam conversionis; 
ut ad se revocaret afflictam, dicit adhuc: Iram Domini sustinebo; qui vel 
lapsam castigat, vel tibi potestatem affligendi dedit: quia peccavi, sustinebo 
tamen, donec justificet ipse causam meam. Nisi enim confessa fuero, 
et exsolvero pretia iniquitatum mearum, non potero justificari. Cum autem 
fuero justificata, solvens duplicia peccata: Educet judicium meum, deponens 
indignationem; quia satisfactum sententiae est. Educet me ad lumen, ut 
videam justitiam ejus, et aspiciam delectationem ejus. Videbit hoc
-----------------------------------------------------------
lumen reconciliationis meae inimica mea, id est, diaboli nequitia; et operietur 
confusione, quae nunc dicit: Ubi est Dominus Deus tuus? Videbit in 
me misericordiam ejus, videbit pietatem ejus.
        

          22.
          Et ideo non audiamus eum, quando sumus in adversis aliquibus 
saeculi; cum aut dolor corporis est, aut filiorum amissio, vel caeterarum 
necessitudinum: non audiamus, inquam, dicentem: Ubi est Dominus Deus tuus? 
Tunc ejus tentationes cavendae sunt, cum gravis urget dolor, tunc animam 
aegram avertere studet.
        

          23.
          Ergo anima, quae illum non audierit insidiantem sibi, videns 
postea mirabilia Dei, videns se in coelo, diabolum autem sicut colubrum 
reptantem in terrestribus, gratulabitur dicens: Quis Deus sicut
-----------------------------------------------------------
tu, auferens peccata, et 1068 transferens impietates? Qui non fuisti 
memor indignationis tuae: sed sicut in mari mersisti omnes iniquitates 
nostras, sicut Aegyptium plumbum, et redisti ad misericordiam voluntarius, 
quam gemino contulisti munere, dimittens peccata, atque abscondens, secundum 
quod scriptum est: Beati quorum remissae sunt iniquitates, et quorum tecta 
sunt peccata! Alia enim sanguine Filii tui abluis, alia donas nobis; 
ut bonis operibus et confessionibus nostros errores tegamus. Quod ergo 
ait: Auferens peccata, ad remissionem pertinet; quia penitus ea tollit,, 
ita ut non sint quorum memor non erit. Quod vero ait: Transferens iniquitates; 
eo quod confitentibus nobis lapsus nostros, et obumbrantibus eos bonae 
operationis
-----------------------------------------------------------
fructu referantur in auctorem culpae, et peccati incentorem. Quid enim 
aliud agit, qui culpam fatetur, nisi ut adversantis nequitiae spiritalis 
dolo se et malitia transductum probet?
        

          24.
          In eo itaque gratias agit anima ista; quia et aufert Dominus 
peccata, et transfert iniquitates, et demergit in profundo maris. Quod 
potest et ad baptismum referri, quo Aegyptius mergitur, Haebraeus resurgit: 
et quo altitudine sapientiae, et bonorum operum abundantia tegantur peccata 
superiora, per divitias misericordiae Dei nostri, qui memor promissionis 
suae, quam dederat Abrahae, haeredem ejus animam non est passus perire.
        

          25.
          Et illa quidem anima hoc revocatur modo. Tu
-----------------------------------------------------------
autem, fili, qui a primo flore pueritiae es haeres Ecclesiae, quae te suscepit 
et tenet, perseverato in proposito, memor gratiae Dei et muneris, quod 
per impositionem suscepisti manuum mearum; ut et in hoc gradu, sicut in 
ministerio sacro, fidem tuam demonstres atque industriam, et exspectes 
remunerationem Domini Jesu. Vale, et nos ut filius dilige; quia nos te 
diligimus.
        
      


        EPISTOLA LXXI.
Post varios gradus, queis anima lapsa sese reparat, supra descriptos, hic 
animae fidelis a Christo susceptio, eruditio et consummatio considerantur; 
ostenditurque in Christi itineribus diversos ejusdem animae progressus 
designari.
AMBROSIUS HORONTIANO.

          1.

-----------------------------------------------------------
Superiore epistola de ea anima sermonem contulimus, quae itineris sui devios 
aliquos habuerit anfractus, ut vetus Israel secundum carnem fluctuans; 
quia et ipse liberabitur per Domini nostri Jesu Christi gratiam, cum intraverit 
plenitudo gentium: licet ista leviore 1069 errore conversione sese 
reformaverit. Hac vero epistola de Ecclesiae filia nobis sermo sit, quam 
Dominus Jesus quemadmodum primo susceperit, erudierit, consummaverit in 
suo Evangelio, consideremus.
        

          2.
          Suscepit itaque eam primo tuendam in confusione positam; exsul 
enim paradisiubi nisi in confusione degeret anima uniuscujusque hominis? 
deduxitque eam in Bethleem. Jam profectus susceptae animae significatur, 
quod
-----------------------------------------------------------
ascendit ad domum panis, in qua famem fidei et sterilitatem nesciat. De 
nostrarum animarum genere et ordine loquor, quibus nos vivimus et movemur, 
non de aliqua specialiter; non enim de proprietate et specie alicujus, 
sed de genere, ut dixi, animarum disputandum putamus.
        

          3.
          Descendit in Aegyptum Christus, patrocinium et ductum nostrae 
animae ferens, inde rediit in Judaeam. Fuit in deserto, fuit in Capharnaum, 
fuit juxta fines Zabulon, circa maritima, transivit per sata, fuit in Bethphage, 
fuit in Ephraem, in Bethania; inde transivit in paradisum, ubi se capiendum 
dedit, passus est in Golgotha.
        

          4.
          Omnes isti processus animae nostrae sunt, per quos exercitata 
gratiam piae institutionis invenit.
-----------------------------------------------------------
Nam posteaquam exclusa de paradiso conditio humana in Adam et Eva, in castellum 
relegata est, vagari coepit huc atque illuc, errabunda circumferens vestigia 
sine ullo delectu: sed tempore complacito sibi exinanivit se Dominus Jesus, 
ut exsulem in
-----------------------------------------------------------
se susciperet, et veteri reformaret gratiae. Itaque inventam recurso anfractu 
erroris revocavit ad paradisum, ut Evangelii docet lectio.
        

          5.
          Per sata eam duxit, ut jejunam pasceret, primum in deserto, deinde 
in Capharnaum, agri non urbis incolatu: deinde juxta fines Zabulon, circa 
nocturna profluvia, id est, prophetarum obscuriora aenigmata; ut disceret 
praetendere ad fines gentium, quo omnes convenirent, nec timeret fluctus 
vitae hujus et procellas; quia habet Christus naves Tharsis, intelligibiles 
scilicet, quae percurrant mare, et ad templi constructionem pias merces 
advehant. In hujusmodi navibus navigat Christus, et in puppi tamquam bonus 
gubernator tranquillo quiescit mari: commoto excitatur, et increpat
-----------------------------------------------------------
ventos, ut suis tranquillitatem refundat. Transiens quoque ad gentes, 
hanc animam liberat, quae Legis vinculis tenebatur; ne transiret ad nationum 
consortia.
        

          6.
          Venit in Bethaniam, in locum obeditionis, 1070 ideo ibi mortuus 
suscitatur: cum enim caro subdita fuerit animae, tunc jam non quasi mortua 
jacet in sepulcro suo conditio humana, sed resuscitatur per gratiam Christi: 
ibi etiam se pro Dei nomine passioni discit offerre. De loco obeditionis, 
ut Joannes docet, in Ephraem ducitur, id est, ad bonorum fructuum 
fecunditatem: inde in Bethaniam reducitur, id est, obedientiam; semel enim 
quae piae subjectionis fructum gustaverit, servare eam, et in ea probari 
saepius
-----------------------------------------------------------
nequaquam recusat.
        

          7.
          Unde jam probata Hierosolymam venit, digna quae sit in templum 
Dei, in qua Christus habitaret. Denique sedens super pullum asinae Dominus 
Jesus cum gratulatione et gaudio innocentis suscipitur aetatis.
        

          8.
          Postea in paradiso verba vitae aeternae docentur; unde etiam 
Dominus se permisit capi, sicut Joannes scribit evangelista, significans 
animam nostram, vel potius conditionem humanam, solutis erroris vinculis, 
eo unde ejecta erat in Adam, per Christum regressam. Unde et latroni illi 
confitenti dicitur: Amen, amen dico tibi, hodie mecum eris in paradiso. 
Ille dixerat: Memento mei, cum veneris in regnum tuum; Christus
-----------------------------------------------------------
non de regno respondit, sed ad causam: Hodie mecum eris in paradiso, id 
est, reformandum est ante quod amissum est, postea conferendum id quod 
augendum est, ut per paradisum ad regnum perveniatur, non per regnum ad 
paradisum.
-----------------------------------------------------------

        

          9.
          Servatur discipulis, quod plus conferatur pro laboribus, ideoque 
incolatum promisit, regnum distulit. Itaque is qui sub ictu mortis convertitur, 
et confitetur Dominum Jesum, mereatur incolatum paradisi: qui vero multo 
ante se exercuit, et Christo militavit, acquisivit populorum animas, pro 
Christo se obtulit, habeat paratum stipendiis suis Dei regnum, cujus se 
remuneratione donatum gaudeat. Ideoque Petro dicitur: Tibi dabo claves 
regni coelorum. Ex latrocinio conversus requiem habet, in apostolatu 
probatus accepit potestatem.
        

          10.
          Haec est anima Evangelica, haec est de gentibus, haec filia Ecclesiae, 
longe melior e cursu, quam illa ex Judaea projecta, ad Dominum Jesum, et 
ad
-----------------------------------------------------------
superiora se bonis consiliis et operibus attollens, quam suscepit in Golgotha 
Christus. Ibi Adae sepulcrum; ut illum mortuum in sua cruce resuscitaret. 
Ubi ergo in Adam mors omnium, ibi in Christo omnium resurrectio. Vale, 
fili, et nos dilige; quia nos te diligimus.
        
      


        1071 EPISTOLA LXXII.
Rogabant aliqui cur Deus cum in Testamento veteri circumcisionem instituerit, 
eam abrogaverit in novo? cur etiam de illa omnino legem tulerit, cum ipsa 
puerum in discrimen adduceret? cur tandem in ea corporis parte fieri voluerit? 
Primum igitur ut illis satisfaciat, qui erant a fide alieni; reponit circumcisionem 
a sapientibus viris, plurimisque populis usurpatam esse, nec deesse rationem, 
cur octavo die
-----------------------------------------------------------
celebraretur. Deinde christianos docet in illa signum fuisse redemptionis, 
ac proinde ubi pretium hujus solutum est, illam omitti jam debuisse. Tum 
haereticos legem de fundendo sanguine calumniantes ostendit passionem Domini 
simul damnare. Hinc eos refellit qui fidei circumcisionem obfuisse criminabantur, 
sicut et illos, qui partem corporis, quae naturalis esset, argutabantur 
non esse recidendam. Postremo pluribus de occulta christianorum circumcisione 
disputatis, eos ad externam probat non obligari.
AMBROSIUS CONSTANTIO.
        
            1.
          Non mediocris plerosque movet quaestio, qua causa circumcisio 
et veteris Testamenti auctoritate
-----------------------------------------------------------
quasi utilis imperetur, et novi testamenti magisterio quasi inutilis repudietur; 
cum praesertim
-----------------------------------------------------------
Abraham primus oraculum circumcisionis celebrandae acceperit, qui 
diem Domini Jesu vidit, et gavisus est. Quod utique in evidenti est, 
quia non corporalibus, sed spiritalibus legis divinae intenderit; et ideo 
veram Dominici corporis passionem in agni conspexerit immolatione.
        

          2.
          Quid ergo dicemus secutum patrem Abraham, ut id primus institueret, 
quod ejus non sequeretur haereditas? aut qua ratione circumciduntur infantulorum 
corpora; et in ipso ortu subjiciuntur periculis, et hoc imperari oraculo; 
ut discrimen salutis fiat de mysterio religionis. Quid hoc significat? 
Latet enim causa veri, et oportuit aut aperto aliquid mysterio significari, 
aut non periculoso mysteriorum
-----------------------------------------------------------
indicio mandati.
        

          3.
          Cur vero signum Testamenti divini in ea datur parte membrorum, 
quae visu inhonestior aestimatur? aut qua gratia ipse operator corporis 
nostri in ipso nostrae generationis exordio circumcidi voluit opus suum, 
et vulnerari, et cruentari, et abscidi partem, quam velut necessariam, 
qui omnia disposuit ordinate, cum caeteris membris faciendam putavit? Aut 
enim praeter naturam est haec portio corporis nostri, et non oportuit habere 
omnes homines, quod esset praeter naturam: aut secundum naturam est, et 
non decuit amputari, quod secundum naturae perfectionem creatum foret; 
cum praesertim alieni a portione Domini Dei nostri, id praecipue irridere 
soliti sint. Deinde cum propositum sit Deo, ut frequenter
-----------------------------------------------------------
ipse testificatus est, plures ad sacrae observantiam provocare religionis, 
quanto magis invitarentur, si non 1072 aliqui circumcisionis ipsius aut 
periculo, aut opprobrio revocarentur.
        

          4.
          Ergo ut ad prima redeamus, et propositum persequamur ordinem, 
de ipsa circumcisionis qualitate dicendum videtur. Cujus gemina debet esse 
defensio, quia duplex est accusatio: una quae irrogatur a gentilibus, altera 
quae ab iis, qui de populo Dei sunt, aestimatur. Vehementior autem gentilium, 
qui viros circumcisione signatos etiam opprobrio et illusione dignos arbitrantur. 
Sed etiam ipsorum sapientissimi quique ita circumcisionem approbant, ut
-----------------------------------------------------------
electos suos erga cognoscenda et celebranda mysteria circumcidendos putent.
-----------------------------------------------------------

        

          5.
          Denique Aegyptii, qui et geometriae, et colligendis siderum cursibus 
operam intendunt suam, impium judicant sacerdotem, qui nequaquam habeat 
circumcisionis insigne. Nam neque magici carminis sapientiam, nec geometriam, 
nec astronomiam judicant vim suam obtinere sine circumcisionis signaculo. 
Et ideo ut impetrandi vim operationi adhibeant suae, purgationem quamdam 
vatum suorum circumcisionis arcano celebrandam existimant.
        

          6.
          Reperimus autem in historia veterum non solum Aegyptios, sed 
etiam Aethiopum, et Arabum, et Phoenicum aliquos circumcisione erga suos 
usos. Et hanc putant se adhuc probandae viam servare rationis; eo quod 
sui corporis primitiis et sanguinis initiati, insidias daemonum, quas illi 
generi nostro
-----------------------------------------------------------
moliuntur, exiguae partis arbitrentur consecrationibus destruendas; ut 
qui totius hominis saluti nituntur nocere, infirmari operationem suam putent 
circumcisionis sacrae vel lege, vel specie. Arbitror enim quod in praeteritum 
ipse daemonum princeps cessare suas artes erga noxiae operationis effectum 
aestimaverit, si ei nocere conaretur, quem signaculo circumcisionis sacrae 
initiatum adverteret, aut ei qui videretur in hoc saltem munere legi divinae 
obtemperare.
        

          7.
          Jam qui singulorum membrorum officia diligenter expendit, non 
otiosam causam in hac membri hujus portiuncula aestimare poterit, qua ratione 
non solum circumcidatur puer, verum etiam octavo circumcidatur die; quando 
incipit mater pignoris nati in sanguine esse puro, quae ante octavum diem 
fertur
-----------------------------------------------------------
in sanguine immundo sedere. Haec adversum eos dicta sint, qui nulla 
nobis unitate fidei sociantur; et ideo tamquam adversum dissidentes difficilior 
disputandi locus.
        

          8.
          Responsum autem sibi hujusmodi habeant, qui credunt in Dominum 
Jesum, quod nudare noluimus, cum adversum opiniones gentilium disputaremus. 
Nam si redempti sumus non corruptibilibus argento et auro, sed pretioso 
sanguine Domini nostri Jesu Christi; quo utique 1073 vendente, nisi 
eo qui nostrum jam peccatricis successionis aere quaesitum servitium possidebat: 
sine dubio ipse flagitabat pretium, ut servitio exueret, quos tenebat obstrictos. 
Pretium autem nostrae liberationis erat sanguis Domini Jesu, quod necessario 
solvendum
-----------------------------------------------------------
erat ei, cui peccatis nostris venditi eramus.
        

          9.
          Donec igitur hoc pretium pro omnibus solveretur hominibus, quod 
Dominici sanguinis effusione pro omnium fuit solvendum absolutione, opus 
fuit singulorum sanguine, qui Lege et consuetudinis ritu, sacrae praecepta 
sequerentur religionis. Sed quia pretium pro omnibus solutum est, posteaquam 
passus est Christus Dominus, jam non opus est, ut viritim sanguis singulorum 
circumcisione fundatur; cum in sanguine Christi circumcisio universorum 
celebrata sit, et in illius cruce omnes simul crucifixi simus cum eo, et 
consepulti in ejus sepulcro, complantati similitudini mortis ejus, ut ultra 
non serviamus peccato: Qui enim mortuus est, justificatus est a peccato.
-----------------------------------------------------------

        

          10.
          Quod si quis, ut Marcion et Manichaeus, reprehendendum Dei putat 
esse judicium, quia vel oraculum de circumcisione celebranda edendum putavit 
esse, vel legem qua sanguinis effusio mandatur; necesse est ut is etiam 
Dominum Jesum reprehendendum arbitretur, qui non exiguum, sed multum sanguinem 
pro hujus mundi effudit redemptione, et hodieque nos fundere jubet sanguinem 
nostrum pro tanto religionis certamine, dicens: Qui vult me sequi, tollat 
crucem suam, et sequatur me. Si autem nequaquam justa est accusatio, 
cum aliquis totum se pro pietate offerat, et multi sanguinis se mundet 
effusione; quomodo legem possumus reprehendere, exigui stillam exigentem 
sanguinis, cum praedicemus Dominum Jesum
-----------------------------------------------------------
multi effusionem sanguinis, et totius corporis mortem imperantem?
        

          11.
          Nec ipsum circumcisionis signaculum et species feriabatur, quo 
populus Dei velut quodam sigillo signatus corporis, discernebatur a caeteris 
nationibus. Nunc autem Christi donatus nomine signum corporis nequaquam 
requirit, qui praerogativam divinae meruit nuncupationis. Quid autem absurdum 
si propter pietatem aliquid doloris vel laboris inferri videbatur, quo 
plus devotio per haec certamina probaretur? Pulchrum etiam ut ab ipsis 
vitae incunabulis insigne religionis adolesceret, et puderet unumquemque 
aetatis provectioris vel labori, vel dolori cedere, quorum utrumque tenera 
infantia vicisset.
        

          12.
          Sed jam levi circumcisionis dolore non opus
-----------------------------------------------------------
est Christiano populo, qui mortem Domini circumferens, per momenta singula 
fronti propriae mortis contemptum inscribit, utpote 1074 qui sciat sine 
cruce Domini salutem se habere non posse. Quis enim acu utatur ad praeliandum, 
cum telis instructus sit validioribus?
        

          13.
          Jam illud quivis facile refellendum advertit, quia propositum 
est plerosque potuisse ad sacrae religionis provocari obsequium, nisi essent 
doloris timore, vel laboris contuitu revocati. Et potuit hoc terrere majorem, 
quod infantuli plerique sustinebant sine periculo? Esto tamen aliquos infantulos 
Judaeorum, cum dolorem circumcisi corporis plagaeque ferventis sustinere 
non potuerint, defunctos fuisse: sed hoc nec caeteros deterrebat provectiori 
aetate robustos,
-----------------------------------------------------------
et laudabiliorem faciebat eum, qui praeceptis obedisset coelestibus.
        

          14.
          Quod si hoc in exiguo dolore arbitrantur confessionis fuisse 
obstaculum, quid de martyrio dicunt? Nam si reprehendunt circumcisionis 
dolorem, reprehendant et martyrum mortem, per quos cumulata, non minuta 
religio est. In tantum autem abest nocuisse fidei circumcisionis dolorem, 
ut probabiliorem fidem faciat dolor; major enim fidei gratia, si quis pro 
religione contemnat dolorem: et hic magis habet praemium quam ille, qui 
ideo dolorem voluit circumcisionis subire, ut gloriaretur in Lege et laudem 
ex hominibus magis quam ex Deo quaereret.
        

          15.
          Oportuit igitur circumcisionem ex parte fieri ante ejus adventum, 
qui totum circumcideret hominem;
-----------------------------------------------------------
ex parte enim debuit assuescere humana conditio, quemadmodum in id, quod 
perfectum est, crederetur. Si autem oportuit circumcidi, in qua magis parte 
membrorum oportuit circumcisionem fieri quam in ea, quae quibusdam videtur 
inhonestior? Ut iis quae putarentur ignobiliora esse membra corporis nostri, 
honestatem abundantiorem circumdarent: et quae inhonesta sunt nostra, honestatem 
abundantiorem haberent. Ubi enim magis vir sanguinis sui admoneri 
debuit, quam in ea parte, quae ministerium errori exhibet.
        

          16.
          Nunc tempus est ut et illis respondeamus qui dicunt, si ea pars 
corporis nostri secundum naturam est, nequaquam eam amputari oportuisse: 
si non est secundum naturam, non debuisse simul
-----------------------------------------------------------
nasci. Qui quoniam tam arguti sunt, et ipsi mihi respondeant, utrum secundum 
naturam successio humana sit, quae generationibus adolescit, an contra 
naturam. Si enim secundum naturam, numquam igitur intermittenda est: et 
quomodo integritas virorum,
-----------------------------------------------------------
virginitas puellarum, abstinentia viduarum, continentia conjugum praedicatur? 
Nullum ergo studium quaerendae successionis feriari debuit. Sed ipse auctor 
naturae non utique generationi obsecutus est, qui de se, cum esset in corpore 
constitutus, praebuit magisterium, 1075 et hortatus est discipulos ad integritatem, 
dicens: Sunt spadones, qui se castraverunt propter regnum coelorum; qui 
potest capere, capiat.
        

          17.
          Cum sit autem homo compositus ex corpore et anima (satis est 
enim interim hoc dicere, et silere de spiritu) non est in utroque idem 
secundum naturam: sed quod est secundum corporis naturam, id contra naturam 
est animae; et quod secundum naturam est animae, id contra naturam est 
corporis;
-----------------------------------------------------------
ut si dicam quod secundum naturam est visibili, id contra naturam est ei, 
quod non videtur; et quod secundum naturam est ei, quod non videtur, id 
contra naturam est visibili. Nihil ergo incongruum in hominibus Dei, si 
fiant aliqua contra naturam corporis, quae sint secundum animae naturam.
        

          18.
          Qui autem dicunt quoniam plures credidissent, si circumcisio 
non fuisset, ii sibi responsum hoc habeant, quoniam plures crederent, si 
martyria non fuissent: sed praestantior est fortitudo paucorum, quam remissio 
plurimorum. Sicut autem plurima baptismatum genera praemissa sunt, quia 
secuturum erat verum illud unum in spiritu et aqua sacramentum baptismatis, 
quo totus redimitur homo: ita plurimorum circumcisio praemittenda fuit; 
quia secutura
-----------------------------------------------------------
erat circumcisio Dominicae passionis, quam pertulit Jesus quasi Agnus Dei, 
ut tolleret peccata mundi.
        

          19.
          Haec ideo scripsimus, ut ostenderemus quia et debuit praemitti 
circumcisio, quae foris est, ut et ea jam post adventum Domini jure videatur 
exclusa. Nunc autem circumcisio est necessaria, quae in occulto, est, sicut 
Judaeus praestantior, qui in occulto, in spiritu, non littera; quoniam 
cum sint in uno homine duo homines, de quibus dictum est: Et si is qui 
foris est, homo noster corrumpitur secundum desideria erroris, sed qui 
intus est, renovatur de die in diem; et alibi: Condelector enim legi 
Dei secundum interiorem hominem; interior est homo noster, qui est 
ad imaginem et similitudinem
-----------------------------------------------------------
Dei factus, exterior qui figuratus e limo. Sic denique et in Genesi duas 
tibi creaturas hominis ostendit.
        

          20.
          Sicut ergo duo homines, ita et gemina conversatio
-----------------------------------------------------------
est: una interioris hominis, altera exterioris. Et quidem plerique actus 
interioris hominis perveniunt ad exteriorem hominem, quemadmodum castimonia 
interioris hominis transit etiam ad castitatem corporis. Qui enim adulterium 
cordis ignorat, idem utique nescit corporis adulterium: non tamen etiam 
illud est consequens, ut qui non adulteravit corpore, non adulteraverit 
etiam corde, secundum illud: Quoniam qui viderit mulierem ad concupiscendum 
eam, jam adulteravit eam in corde suo. Nam etsi adhuc non sit adulter 
corporis, tamen jam affectu adulter est. Ergo est interioris hominis circumcisio: 
nam qui circumciditur, 1076 totius carnis illecebras tamquam praeputium 
exuit; ut sit in spiritu, non in carne, et spiritu mortificet
-----------------------------------------------------------
corporis sui actus.
        

          21.
          Et haec est, quae in occulto est circumcisio, sicut Abraham ante 
in praeputio erat, postea factus est in circumcisione. Sic interior 
homo noster, quando est in carne, tamquam in praeputio est; quando autem 
jam non est in carne, sed in spiritu, incipit esse in circumcisione, non 
in praeputio. Sicut autem qui circumciditur, non totam carnem exuit, sed 
solum praeputium, ubi corruptela frequentior; ita qui in occulto circumciditur, 
carnem illam exuit, de qua scriptum est: Omnis caro fenum, et omnis gloria 
ejus, ut flos feni. Aruit fenum, et flos ejus decidit: verbum autem Domini 
manet in aeternum. Et remanet caro, quae videbit salutare Dei, sicut 
scriptum est: Et videbit omnis caro
-----------------------------------------------------------
salutare Dei. Quae sit ista caro, munda aures, ut intelligas.
        

          22.
          Talis ergo debet esse in occulto circumcisio, ut nullam habeat 
comparationem cum ea, quae foris est, circumcisione. Et ideo qui in occulto 
Judaeus est, ipse praestat; qui est a Juda, cujus manus supra cervicem 
inimicorum ejus, qui recubans requievit ut leo, et ut catulus leonis, quem 
laudant fratres ejus. Ab hoc Juda non deficit princeps; quia sermo 
ejus principes facit, qui non subjiciantur illecebris saecularibus, et 
captiventur voluptatibus istius mundi. Et quia ipse Judas in hanc generationem 
venit, ideo plurimi qui postea generati sunt, praeferuntur; ut virtutum 
principatu gaudeant. Habeamus itaque circumcisionem in occulto, et in occulto
-----------------------------------------------------------
Judaeum, qui est spiritalis: spiritalis autem, utpote princeps, dijudicat 
omnia, ipse autem a nemine dijudicatur.
        

          23.
          Debuit ergo Legis mandata praescripto circumcisio, quae ex parte 
erat, cessare, posteaquam venit qui circumcisionem faceret totius hominis, 
et impleret circumcisionem Legis. Quis autem est iste, nisi qui dixit: 
Non veni legem solvere sed implere?
-----------------------------------------------------------

        

          24.
          Quamquam si diligenter intendas, et illa sit ratio, quam jam 
cessare debuerit praeputii circumcisio; quia plenitudo gentium venit. Non 
enim gentibus circumcisio mandata est, sed semini Abraham; sic enim habes 
in primo oraculo: Et dixit Deus ad Abraham: Tu autem Testamentum meum observabis, 
tu et semen tuum post te in progenies eorum. Et hoc est Testamentum meum, 
quod observabis inter me et vos, et semen tuum post te in progenies eorum. 
Circumcidetur vestrum omne masculinum, et circumcidetis carnem praeputii 
vestri, et erit in signo Testamenti inter me et vos. Infans octo dierum 
circumcidetur vobis, omne masculinum in progenies vestras. Vernaculus domus 
tuae et pecunia emptus ab omni filio alterius, qui non est ex semine tuo, 
circumcisione circumcidetur:
-----------------------------------------------------------
et erit Testamentum meum in carne vestra, in Testamentum aeternum. Et incircumcisus 
masculus qui non circumciderit carnem praeputii sui octava die, 1077 exterminabitur 
anima illa de generatione illa; quia Testamentum meum transgressus est. 
Hebraeus quidem negatur habere de octavo die, sicut Aquila significat. 
Sed non in Aquila omnis auctoritas, qui quasi Judaeus in littera praeteriit, 
nec posuit octavum diem.
        

          25.
          Interim et octavum diem, et in signo datam circumcisionem audisti: 
signum autem rei majoris indicium est, indicium veritatis futurae; et datum 
Testamentum Abrahae et semini ejus, cui dictum est: In Isaac erit semen 
tuum. Ergo circumcidi licuit Judaeum, vel domi ejus natum vel pecunia
-----------------------------------------------------------
ejus emptum. Non possumus derivare hoc ad alienigenam, aut proselytum, 
nisi fuerint in domo Abrahae nati, aut pecunia ejus empti, vel seminis 
ejus. Denique nihil dixit de proselytis, de quibus quando voluit dicere, 
nominavit eos, sicut habes: Et locutus est Dominus ad Moysen, dicens: Loquere 
ad Aaron, et ad filios ejus, et ad omnes filios Israel, et dices ad eos: 
Homo, homo a filiis Israel, et a proselytis, qui sunt appositi vobis, quicumque 
fecerit holocaustum. Ubi ergo comprehendit eos, ibi Lex eos tenet: 
ubi oraculo non significantur, quomodo astringi videntur? Sic habes denique: 
Dic filiis Aaron, quando de sacerdotibus dicit. Habes, quando et de 
levitis dicit.
        

          26.
          Ergo omnifariam claret etiam secundum litteram
-----------------------------------------------------------
Legis, quamquam Lex spiritalis sit, et secundum ipsam tamen litteram ad 
circumcisionem teneri non potuisse nationum populos: sed ipsam circumcisionem 
in signo fuisse, donec plenitudo gentium intraret, et sic omnis Israel 
salvus fieret, circumcisus corde, non exigua membri unius parte. Ergo satis 
et excusata a nobis, et exclusa est Judaeorum manens hodieque circumcisio.
        

          27.
          Quod autem reprehensioni eam dicunt fuisse,
-----------------------------------------------------------
vel esse gentilibus, primum non habent reprehendere ipsi, vel irridere, 
quod alii consortes faciunt sui. Esto tamen, fuerit quod irriderent; quid 
hoc nos movere debet, cum ipsa crux Domini Judaeis scandalum, Graecis stultitia, 
nobis autem virtus Dei sit, atque sapientia? Et ipse Dominus dixerit: 
Qui me confusus fuerit coram hominibus, confundar et ego eum coram Patre 
meo, qui est in coelis; docens nos iis, quae ridentur ab hominibus, 
non commovendos, si qua pro religionis obsequio deferuntur.
        
      


        EPISTOLA LXXIII.
Interroganti cur lata sit Lex, cum eam obesse Paulus indicet; respondetur 
inutilem eam futuram, si naturalis, quae inscribitur cordibus nostris, 
et in infantibus
-----------------------------------------------------------
deprehenditur, servata esset: hac soluta, illam fuisse necessariam, ut 
excusationem tolleret peccatum manifestando, quod postmodum Christi gratia 
sublatum est.
AMBROSIUS IRENAEO.
        
            1.
          Decursa lectione Apostoli, non perfunctorie motus es; quia audisti 
hodie lectum: Lex enim iram operatur: ubi autem non est Lex, nec praevaricatio. 
Unde et consulendum arbitratus es cur lata sit Lex, si nihil proderat; 
1078 immo oberat, quae operaretur iracundiam, et praevaricationem introduceret.
        

          2.
          Et quidem secundum interrogationem tuam certum est non fuisse 
Legem necessariam, quae per
-----------------------------------------------------------
Moysen data est. Nam si naturalem legem, quam Deus creator infudit singulorum 
pectoribus, homines servare potuissent, non fuerat opus ea lege quae, in 
tabulis scripta lapideis, implicavit atque innodavit magis humani generis 
infirmitatem, quam elaqueavit atque absolvit. Esse autem legem naturalem 
in cordibus nostris etiam Apostolus docet, qui scripsit quia plerumque 
et gentes naturaliter ea, quae Legis sunt, faciunt; et cum Legem non legerint, 
opus tamen Legis scriptum habent in cordibus suis.
        

          3.
          Ea igitur lex non scribitur, sed innascitur: nec aliqua percipitur 
lectione, sed profluo quodam naturae fonte in singulis exprimitur, et humanis 
ingeniis hauritur. Quam debuimus vel futuri judicii metu servare, cujus 
testis conscientia nostra tacitis cogitationibus
-----------------------------------------------------------
apud Deum ipsa se prodit, quibus vel redarguitur improbitas, vel defenditur 
innocentia. Itaque cum semper pateat Domino, tum maxime in die judicii 
manifestabitur; quando occulta cordis in examen venient, quae putabantur 
latere. Quorum tamen proditio, occultorum scilicet, nequaquam noceret, 
si lex naturalis inesset pectoribus humanis; est enim sancta, sine versutia, 
sine fraude, consors justitiae, expers iniquitatis.
        

          4.
          Denique interrogemus infantiam, videamus si quod in ea crimen 
reperitur, si avaritia, ambitio,
-----------------------------------------------------------
dolus, saevitia, insolentia. Nihil suum novit, nullos honores sibi arrogat, 
praeferre se alteri ignorat, fraudem nescit, vindicare sese nec vult, nec 
potest. Insolentia quid sit puro ac simplici nequit animo comprehendere.
        

          5.
          Solvit hanc legem Adam, qui voluit sibi arrogare quod non acceperat, 
ut esset sicut creator et conditor suus, sic ut divinum honorem affectaret. 
Itaque per inobedientiam offensam traxit, et culpam incidit ex insolentia. 
Qui si non rupisset imperium, et obediens fuisset mandatis coelestibus, 
praerogativam naturae atque ingenitae sibi innocentiae haeredibus propriis 
reservasset. Ergo quia per inobedientiam praerogativa naturalis legis corrupta 
atque interlita est, ideo scriptum legis existimatum est necessarium;
-----------------------------------------------------------
ut vel partem haberet, qui universum amiserat: et cui perierat quod nascendo 
assumpserat, discendo saltem cognosceret et custodiret. Simul quia causa 
dejectionis ejus superbia fuit, superbia autem orta est ex praerogativa 
innocentiae; debuit ea Lex ferri quae subditum Deo et subjectum redderet. 
Nam sine Lege peccatum nesciebatur, et minor erat culpa, ubi erat culpae 
ignorantia. Unde et Dominus ait: Si non venissem, et locutus non fuissem 
iis, peccatum non haberent: nunc autem excusationem non habent de peccato.
        

          6.
          Lata est ergo Lex, primum ut excusationem tolleret, ne quis diceret: 
Peccatum nescivi; quia praescriptum non erat quid caverem. 1079 Deinde 
ut omnes subditos faceret Deo agnitione peccati (Rom. III,
-----------------------------------------------------------
19). Omnes autem subditos fecit, quia non solum Judaeis data est, sed etiam 
gentes vocavit; proselyti enim ex gentibus sociabantur. Neque vero exceptus 
videri potest, qui vocatus defuit; Lex enim quos vocavit et alligavit. 
Universorum itaque culpa operata est subjectionem, subjectio humilitatem, 
humilitas obedientiam. Itaque quia superbia culpam contraxerat, e contrario 
culpa obedientiam generavit. Unde lex scripta, quae videbatur superflua, 
facta est necessaria; ut peccatum peccato solveret.
        

          7.
          Sed ne rursus aliquis deterreatur, et dicat incrementum peccati 
factum esse per Legem, et Legem non solum non profuisse, sed etiam obfuisse 
arbitretur; habet quo solari suam possit sollicitudinem, quia etsi per 
Legem superabundavit peccatum,
-----------------------------------------------------------
superabundavit et gratia. Quid sit hoc, intelligamus.
        

          8.
          Superabundavit peccatum per Legem quia per Legem agnitio peccati, 
et coepit mihi obesse scire id, quod per infirmitatem vitare non possem; 
ad cavendum enim prodest praescisse: sed si cavere non queam, obfuit nosse. 
Versa ergo Lex in contrarium, tamen ipso peccati incremento facta est mihi 
utilis; quia humiliatus sum. Unde et dixit David: Bonum est mihi, quod 
humiliatus sum. Humiliando autem me, solvi vinculum
-----------------------------------------------------------
erroris superioris, quo Adam et Eva nexuerant omnem propriae seriem successionis. 
Unde et Dominus quasi obediens venit; ut inobedientiae et praevaricationis 
humanae Iaqueus solveretur. Itaque sicut per inobedientiam peccatum intravit, 
ita per obedientiam peccatum solutum est. Unde et Apostolus ait: Quia sicut 
per inobedientiam unius hominis peccatores constituti sunt plurimi; ita 
et per obedientiam unius hominis justi constituentur multi.
        

          9.
          Habes igitur unum, quia Lex et superflua fuit, et facta est non 
superflua: superflua in eo, quia non fuisset necessaria, si illam legem 
naturalem servare potuissemus: sed quia non servavimus, ista lex per Moysen 
necessaria facta est; ut doceret me obedientiam, et laqueum illum solveret 
praevaricationis Adae,
-----------------------------------------------------------
qui laqueus totam astrinxit haereditatem. Crevit quidem culpa per Legem, 
sed et culpae auctor superbia soluta est, idque mihi profuit; superbia 
enim culpam invenit, culpa autem gratiam fecit.
        

          10.
          Accipe aliud. Non fuit necessaria lex per Moysen. Denique subintravit: 
quod utique non ordinarium, sed velut furtivum significare videtur introitum; 
eo quod in locum naturalis legis intraverit. Itaque si illa suum servasset 
locum, haec lex scripta nequaquam esset ingressa: 1080 sed quia illam legem 
excluserat praevaricatio, ac propemodum aboleverat pectoribus humanis, 
regnabat superbia, inobedientiaque sese diffuderat; ideo successit ista, 
ut nos scripto conveniret, et omne os obstrueret, ut totum mundum faceret 
Deo subditumSubditus autem
-----------------------------------------------------------
mundus eo per Legem factus est, quia ex praescripto Legis omnes conveniuntur, 
et ex operibus Legis nemo justificatur; id est, quia per Legem peccatum 
cognoscitur, sed culpa non relaxatur, videbatur Lex nocuisse, quae omnes 
fecerat peccatores.
        

          11.
          Sed veniens Dominus Jesus, peccatum omnibus, quod nemo poterat 
evadere, donavit, et chirographum nostrum sui sanguinis effusione delevit.. 
Hoc est quod ait: Superabundavit peccatum per Legem: superabundavit autem 
gratia per Jesum; quia postquam totus mundus subditus factus est, 
totius mundi peccatum abstulit, sicut testificatus est Joannes, dicens: 
Ecce agnus Dei, ecce qui tollit peccatum mundi (Joan. I,
-----------------------------------------------------------
29). Et ideo nemo glorietur in operibus, quia nemo factis suis justificatur: 
sed qui justus est, donatum habet, quia per lavacrum justificatus est. 
Fides ergo est quae liberat per sanguinem Christi; quia beatus ille 
cui peccatum remittitur, et venia donatur. Vale, fili, et nos dilige; quia 
nos te diligimus.
        
      


        EPISTOLA LXXIV.
Quod multi Legem, utpote quam Deus condidisset, negabant abrogandam: aut 
ex ejus abrogatione utrumque Testamentum ab eodem Deo non esse colligebant, 
id solvi ex illo Apostoli: Lex paedagogus noster fuit, etc., non enim nisi 
pueris paedagogum necessarium; Judaeis igitur tamquam infirmis positam 
Legem, cujus praecepta imperfecta fuerunt, sed perfectorum praenuntia. 
Postremo ubi obiter in avaritiam
-----------------------------------------------------------
disputatum est, subjicitur ad utrumque Testamentum, quod per bovem et asinum 
ab Esaia designatur, suscipiendum exhortatio.
AMBROSIUS IRENAEO.
        
            1.
          Audisti, fili, hodie lectum in Apostolo quia Lex paedagogus noster 
fuit in Christo, ut ex fide justi ficemur. Quo uno absolutas arbitror 
quaestiones, quae plerosque movere consuerunt. Sunt enim qui dicant: Cum 
Legem Deus Moysi dederit, quid causae est ut pleraque in Lege sint, quae 
per Evangelium jam vacuata videntur? Et quomodo unus utriusque conditor 
Testamenti, cum id quod licebat in Lege, per Evangelium coeperit non licere; 
ut est circumcisio corporalis, quae licet etiam tunc signo data sit, ut 
circumcisionis spiritalis veritas teneretur;
-----------------------------------------------------------
tamen qua ratione vel in ipso signo fuit? Cur ista diversitas aestimatur, 
ut tunc circumcidi pietas crederetur, nunc 1081 impietas judicetur? 
Deinde sabbati diem feriatum esse debere observabatur ex Lege; ita ut si 
quis onus aliquod lignorum portasset, mortis fieret reus: nunc autem diem 
ipsum et oneribus subeundis, et negotiis obeundis sine poena advertimus 
deputari. Et pleraque praecepta sunt Legis, quae praesenti tempore cessare 
videntur.
        

          2.
          Quid ergo causae sit consideremus; non enim otiose dixit Apostolus 
quia Lex paedagogus noster fuit in Christo. Paedagogus cujus est, 
maturioris, an adolescentis? Utique aut adolescentis,
-----------------------------------------------------------
aut pueri, hoc est, aetatis infirmae. Paedadogus enim, sicut etiam interpretatio 
Latina habet, doctor est pueri: qui utique imperfectae aetati non potest 
perfecta adhibere praecepta, quae sustinere non queat. Denique per prophetam 
Deus Legis ait: Dabo vobis praecepta non bona, hoc est, non perfecta; 
quod enim bonum, utique perfectum. Idem autem Deus Evangelio perfectiora 
servavit; siquidem ait: Non veni Legem solvere, sed implere.
        

          3.
          Quae igitur istius causa distantiae, nisi humana varietas? Sciebat 
durae cervicis populum Judaeorum, lapsu mobilem, humilem, perfidiae promptiorem, 
qui aure audiret et non audiret, oculis videret, et non videret, lubrico 
quodam infantiae levem et immemorem praeceptorum; et ideo Legem tamquam 
paedagogum
-----------------------------------------------------------
mobili plebis ingenio et menti adhibuit infirmae, ipsaque Legis praecepta 
moderatus, aliud legi voluit, aliud intelligi; ut insipiens saltem quod 
legeret, custodiret, et a praescripto litterae non recederet: sapiens intelligeret 
divinae mentis sententiam, quam littera non resonaret: imprudens servaret 
Legis imperium, prudens mysterium. Ideo Lex severitatem gladii habet tamquam 
paedagogus baculum; ut imperfectae plebis infirmitatem poenae saltem denuntiatione 
deterreat: Evangelium autem indulgentiam habet, quo peccata donantur.
        

          4.
          Jure ergo ait Paulus, quia littera occidit, spiritus autem vivificat. 
Littera igitur circumcidit exiguam corporis portionem: spiritus intelligens 
circumcisionem totius animae corporisque custodit;
-----------------------------------------------------------
ut, superfluis amputatis (quid enim tam superfluum, quam avaritiae vitia, 
libidinisque peccata, quae natura non habuit, culpa quaesivit), castimonia 
teneatur, frugalitas diligatur. Signum igitur circumcisio corporalis: veritas 
autem circumcisio spiritalis est: illa membrum amputat, ista peccatum. 
Nihil imperfectum in homine natura generavit, nec tamquam superfluum jubebatur 
auferri: sed ut adverterent, qui partem sui corporis amputabant, multo 
magis amputanda peccata, recidendos eos, qui delicta suadeant, etiamsi 
quadam unitate corporis connecterentur, sicut habes scriptum: Si dextera 
manus tua scandalizat te, abscinde eam, et projice abs te; expedit enim 
tibi ut pereat unum membrorum tuorum, quam totum 1082 corpus tuum eat in 
gehennam (Matth. V,
-----------------------------------------------------------
30). Ergo sicut pueris, ita Judaeis mandata sunt non plena praecepta, sed 
ex parte, et velut unam membri sui partem mundam servare praecepti sunt, 
qui totum corpus suum mundum servare non poterant.
        

          5.
          Sabbati quoque ferias uno die in hebdomada celebrare jussi sunt, 
ut nulli oneri subderentur, qui mundanis operibus absoluti utinam sic abiissent; 
ut in illud perpetuum futurorum sabbatum saeculorum nulla secum gravium 
veherent onera delictorum. Sed quia lubricum populum Deus
-----------------------------------------------------------
noverat, partem infirmioribus diei unius observatione praescripsit, plenitudinem 
fortioribus reservavit: Synagoga diem observat, Ecclesia immortalitatem. 
In Lege igitur portio, in Evangelio perfectio est.
        

          6.
          Populus Judaeorum ligna portare prohibetur, hoc est, illa 
quae consumuntur incendio. Umbram tenet, qui solem refugit. Tibi sol justitiae 
umbram impedimento esse non passus, apertum gratiae suae lumen infundens 
ait: Vade, et amodo vide ne pecces. Tibi aeterni illius solis imitator 
ait: Si quis autem superaedificaverit super fundamentum aurum, argentum, 
lapides pretiosos, ligna, fenum, stipulam; uniuscujusque opus manifestum 
erit. Dies enim Domini manifestabit, quoniam in igne revelabitur. Et uniuscujusque 
opus quale sit,
-----------------------------------------------------------
ignis probabit. Et ideo illud superaedificemus supra Christum (Christus 
enim nostrum est fundamentum) quod non exuratur, sed melioretur. Aurum 
melioratur igne, melioratur argentum.
        

          7.
          Audisti aurum et argentum, putas hoc materiale, congregare desideras: 
sed ludis operam. Hoc aurum et argentum onus habet, fructum non habet. 
Onus quaerentis est sumptus haeredis. Hoc aurum sicut lignum exuritur, 
non perpetuatur: hoc argentum in die illo detrimentum vitae tuae, non lucrum 
afferet. Aliud aurum, aliud argentum a te quaeritur, hoc est, sensus bonus, 
verbum optimum, de quibus dicit Deus quia dat vasa aurea et argentea. 
Haec sunt munera Dei: Eloquia Domini, eloquia casta: argentum igne examinatum, 
probatum terrae,
-----------------------------------------------------------
purgatum septuplo. Gratia sensus tui, nitor casti sermonis exigitur: 
splendor fidei, non tinnitus argenti. Hoc manet, illud perit: hoc mercedem 
habet, et migrat nobiscum; illud detrimentum habet, quod hic relinquitur.
        

          8.
          Si quis divitum putat quod illud argentum repositum et reconditum 
ei suffragari possit ad vitam, onus inane portat, quod judicii ignis absumat. 
Hic relinquite ligna vestra, divites, ut onus vestrum futuro incendio incrementa 
non addat. Si erogaveris, minuetur onus: et quod remanserit, onus non erit. 
Noli, avare, recondere; ne fias nudo quidem nomine Christianus, opere Judaeus: 
cum adverteris onera tua tibi esse supplicio. Dictum est enim tibi non 
per umbram, sed in sole: Si cujus opus manserit,
-----------------------------------------------------------
1083 mercedem accipiet: si cujus arserit, detrimentum patietur.
        

          9.
          Et ideo tamquam perfectus eruditus in Lege, confirmatus in Evangelio, 
utriusque fidem suscipe Testamenti: Beatus enim qui seminat super omnem 
aquam, ubi bos et asinus calcat, sicut hodie lectum est, hoc est, 
qui seminat super populos, qui sequuntur Testamenti utriusque doctrinam; 
bos est ille aratorius, Legis jugum portans, de quo lex dicit: Bovi trituranti 
os non alligabis
-----------------------------------------------------------
; qui habet scripturarum cornua divinarum. Pullum autem asinae Dominus 
in Evangelio in figura populi gentilis ascendit.
        

          10.
          Puto autem quoniam dives est verbum Dei, quod etiam illud intelligere 
debeamus, quia bos habet cornua plena terroris, taurus ferociam habet, 
asinus mansuetudinem: quod bene ad praesentia derivatur, quia beatus qui 
et severitatem et mansuetudinem tenet; ut altero disciplina servetur, altero 
innocentia non opprimatur: nimia enim severitas extorquet plerumque terrore 
mendacium. Deus diligi maluit, quam timeri: Dominus autem charitatem exigit, 
servus timorem; cum perpetuus in homine terror esse non possit; quia scriptum 
est, sicut hodie lectum est: Ecce in timore vestro ipsi timebunt, quos 
timebatis. Vale, fili, et nos dilige; quia nos te diligimus.
        
      


        EPISTOLA LXXV.


-----------------------------------------------------------

Proposita eruendi Paulini sensus difficultate, subjungit textum ejusdem 
Apostoli, haeredem nullum fieri, nisi per fidem, affirmantis. Deinde Judaeos 
haereditatem propter vetus Testamentum sibi debitam contendentes refellit, 
cujusmodi haeredes habendi sint, patefaciens.
AMBROSIUS CLEMENTIANO.
        
            1.
          Etsi sciam quod nihil difficilius sit, quam de Apostoli lectione 
disserere; cum ipse Origenes longe minor sit in novo, quam in veteri Testamento: 
tamen quoniam superiori epistola visus tibi sum, cur pedagogus Lex diceretur, 
non absurde explicavisse; hodierno quoque sermone vim ipsam Apostolicae 
disputationis meditabor aperire.
        
        
-----------------------------------------------------------



          2.
          Superiora enim lectionis ejus hoc habent, eo quod ex operibus 
Legis nemo justificetur, sed ex fide; Quoniam qui ex operibus Legis sunt, 
sub maledicto sunt . . . . . Christus autem redemit nos de maledicto Legis, 
factus pro nobis maledictum. Non ex Lege igitur haereditas data est, 
sed ex repromissione. Etenim Abrahae dictae sunt repromissiones, et semini 
ejus . . . . . quod est Christus. Lex itaque praevaricationum gratia 
posita est, donec veniret semen, cui repromissum est; et ideo conclusa 
sunt 1084 omnia sub peccato, ut repromissio ex fide Jesu Christi daretur 
credentibus . . . . . Postquam autem venit fides, jam non sub Lege, 
hoc est, sub paedagogo sumus; et quia sumus filii Dei, et omnes sumus in 
Christo Jesu. Si autem omnes sumus in Christo Jesu, ergo Abrahae semen 
sumus,
-----------------------------------------------------------
secundum promissionem haeredes. Haec est Apostolicae conclusio sententiae.
        

          3.
          Sed occurrit adhuc ei, qui poterat etiam Judaeus dicere: Et ego 
haeres sum: quoniam sub Lege sum: Lex autem vetus dicitur Testamentum: 
ubi autem testamentum, ibi haereditas. Et licet ad Hebraeos ipse dixerit, 
quia testamentum non valet, nisi mors intercedat testatoris, id est, quoniam 
testamentum non valet quamdiu vivit testator, sed ejus morte firmatur; 
tamen quia in Hieremia Dominus locutus est de Judaeis, et ait: Facta est 
haereditas mihi sicut leo; haeredes eos negare noluit. Sed sunt haeredes 
sine re, sunt et cum re: et dicuntur haeredes testatore vivente, qui scripti 
sunt, sed sine re.
        

          4.
          Sunt etiam haeredes parvuli, qui nihil differunt
-----------------------------------------------------------
a servulo, quoniam sub curatoribus sunt et actoribus: Ita, inquit, et nos 
eramus Judaei sub elementis mundi hujus servientes. Postquam vero venit 
plenitudo temporis, et Christus advenit; jam non sumus servi, sed 
liberi, si credamus in Christum. Ergo dedit illis speciem haereditatis, 
possessionem negavit. Habent nomen haeredis, usum non habent; quia sicut 
parvuli haeredes nomen nudum haereditatis, non auctoritatem usurpant, jubendi 
jus et utendi non habent; quia plenitudinem suae aetatis exspectant, ut 
a curatoribus liberentur.
        

          5.
          Sicut ergo parvuli, ita et Judaei sub paedagogo sunt. Lex paedagogus 
est: paedagogus ad magistrum ducit; magister noster solus est Christus: 
Nolite dicere vobis dominum et magistrum; quia dominus
-----------------------------------------------------------
et magister vester unus est Christus. Paedagogus timetur, magister 
viam salutis ostendit. Timor ergo ad libertatem perducit, libertas ad fidem, 
fides ad charitatem: charitas acquirit adoptionem, adoptio haereditatem. 
Ergo ubi fides, ibi libertas; servus enim sub metu, liber ex fide. Ille 
sub littera, iste sub gratia: ille in servitute, iste in spiritu. Ubi autem 
spiritus Domini, ibi libertas. Si igitur ubi fides, ibi libertas; 
ubi libertas, ibi gratia; ubi gratia, ibi haereditas: Judaeus autem littera 
non spiritu in servitute est; qui non habet fidem, non habet spiritus libertatem. 
Ubi autem nulla libertas, nulla gratia; ubi nulla gratia, nulla adoptio; 
ubi nulla adoptio, nulla successio.
        

          6.
          Tamquam clausis ergo tabulis, cernit 1085 haereditatem, non possidet, 
auctoritatem non habet
-----------------------------------------------------------
lectionis. Nam quomodo dicit: Pater noster, qui verum Dei Filium negat, 
per quem adoptivus acquiritur? Quomodo testamentum nuncupat, qui mortem 
testatoris negat? Quomodo libertatem usurpat, qui negat sanguinem, quo 
redemptus est? Hic enim est nostrae pretium libertatis, sicut Petrus dicit: 
Sanguine pretioso redempti estis, non agni utique, sed ejus qui mansuetudine 
et humilitate, tamquam agnus advenit, et totum mundum una sui corporis 
hostia liberavit, sicut ipse ait: Sicut agnus ductus sum ad immolandum. 
Unde et Joannes ait: Ecce agnus Dei, ecce qui tollit peccatum mundi.
        

          7.
          Ergo Judaeus haeres in littera, non spiritu, tamquam parvulus 
est sub curatoribus
-----------------------------------------------------------
et actoribus: christianus autem, qui plenitudinem temporis agnovit, qua 
Christus advenit factus ex muliere, factus sub Lege; ut omnes qui sub Lege 
erant, redimeret: christianus, inquam, per unitatem fidei, et agnitionem 
Filii Dei in virum perfectum, in mensuram aetatis exsurgit plenitudinis 
Christi. Vale, fili, et nos dilige; quia nos te diligimus.
        
      


        EPISTOLA LXXVI.
Rogatus ab IRENAEO AMBROSIUS epistolae ad Ephesios summam exhibet. Scribit 
igitur illic nobis proponi coelestem haereditatem, et solii coelestis consortium 
cum Christo, per quem in libertatem sumus asserti: finem vero fidei charitatem, 
qua Christo connectimur, ostendi: nullam aliam epistolam pluribus refertam 
esse benedictionibus, quas singulatim breviterque prosequitur.
AMBROSIUS IRENAEO salutem.
-----------------------------------------------------------

        
            1.
          Poposcisti ut summam epistolae quae ad Ephesios scripta est, 
inculcaremus tibi, quae obscurior videtur, nisi ejus distinctiones colligas, 
quibus persuadendum putavit Apostolus de Dei regno nobis non desperandum.
        

          2.
          Proposuit itaque primum, quod bonis maximum solet esse ad studia 
virtutis incitamentum, praemiorum spem, et promissorum coelestium haereditatem, 
quae in passione Christi et resurrectione appropinquaverint.
        

          3.
          Deinde subjecit non solum in paradisum reditum nobis reformatum 
esse per Christum: sed etiam coelestis solii honorem per consortium Christi 
corporis carni huic esse impertitum; ut de ascendendi
-----------------------------------------------------------
possibilitate jam non dubites, qui consortia tua in carne Christi regno 
coelesti adhaerere cognoscas, per sanguinem ejus reconciliationem factam 
omnium,
-----------------------------------------------------------
quae vel in terra, vel in coelo sunt (qui ideo descendit, ut impleret omnia), 
per ejus apostolos, prophetas, sacerdotes, confirmationem universorum, 
et congregationem gentium: finem autem spei nostrae charitatem ipsius, 
ut augeamur in ipso per omnia; quia ipse est caput universorum, ad quem 
omnes secundum mensuram operationis in 1086 unum corpus aedificatione charitatis 
assurgimus
        

          4.
          Non ergo desperandum quod capiti suo membra adhaereant; praesertim 
cum in adoptionem filiorum Dei ab initio simus praedestinati per Jesum 
Christum in ipso: quam praedestinationem probavit, asserens illud quod 
ab initio praenuntiatum est, quia relinquet homo patrem et matrem, et adhaerebit 
uxori suae, et erunt ambo in carne una (Gen. II, 28; Ephes.
-----------------------------------------------------------
V, 31); sacramentum esse Christi et Ecclesiae. Si ergo Adae et Evae copula 
sacramentum magnum est in Christo et in Ecclesia, certum est quod sicut 
Eva os de ossibus viri fuit, et caro de carne ejus; et nos membra simus 
corporis Christi, os de ossibus, et caro de carne ejus.
        

          5.
          Nulla autem epistola tantum benedictionis increpuit in plebe 
Dei, quantum ista, in quanon solum benedictos nos a Deo, sed in omni 
benedictione benedictos et spiritali et in coelestibus significavit divinae 
locuples gratiae testis, et praedestinatos nos in adoptionem filiorum, 
in Filio quoque Dei nos cumulatos gratia, abundasse ea ad cognoscendum 
mysterium aeternae voluntatis: tum praeterea in plenitudine temporum cum 
pacificarentur
-----------------------------------------------------------
omnia in Christo, et quae in terra sunt, et quae in coelo, sorte nos in 
ipso constitutos; ut quae Legis sunt implerentur in nobis, et quae gratiae: 
cum etiam secundum Legem electi videremur in juventutis aetate, quae est 
vita immaculata, nihil habentes lasciviae puerilis, et senilis infirmitatis: 
docti quoque praelium non solum adversus carnem et sanguinem, sed etiam 
adversus omnem militiam spiritalis nequitiae, quae est in coelestibus, 
vividis gerere virtutibus.
        

          6.
          Itaque sicut illis sortito obtigit captarum ex hoste terrarum 
possessio; ita nobis cecidit sors gratiae, ut simus possessio Dei, qui 
renes possidet nostros, id est, seminarium castitatis et temperantiae. 
Quaeris hanc sortem agnoscere?
-----------------------------------------------------------
Recordare illam quae cecidit super Mathiam, ut in duodecimum apostolorum 
numerum subrogaretur. Sed etiam propheta David
-----------------------------------------------------------
ait: Si dormiatis inter medias sortes; eo quod is qui medius inter 
veteris sortem et novi Testamenti est, recumbens in utroque, ad regni coelestis 
tranquillitatem adsciscitur. Hanc sortem filiae Salphae petebant haereditatis 
paternae, et earum petitio divino judicio probata est. Sed illae petebant 
in umbra; Salpha enim umbra oris significatur: in umbra ergo sermonis petebant, 
loquebantur quod non revelabatur. Paternae itaque haereditatis petitio 
Salphae filiabus in umbra sermonis erat; nobis autem est in Evangelii splendore, 
et revelatione gratiae.
        

          7.
          Simus itaque nos possessio Dei, et ille nobis portio, in quo 
sunt divitiae gloriae et haereditatis ejus. Quis enim dives, nisi solus 
Deus, qui omnia creavit?
-----------------------------------------------------------
Sed multo magis dives misericordia, qui omnes redemit, et nos, secundum 
1087 carnis naturam, irae filios et commotioni obnoxios mutavit quasi auctor 
naturae, ut simus filii pacis et charitatis. Quis enim naturam mutare 
potest, nisi qui creavit naturam? Itaque suscitavit mortuos, et vivificatos 
in Christo sedere fecit in coelestibus in ipso Domino Jesu.
        

          8.
          Non quo quisquam hominum praerogativam sedendi meruerit in illa 
sede Dei, de qua Pater soli Filio dixit: Sede a dextris meis; sed 
quia in illa carne Christi, per consortium ejusdem naturae, caro omnis 
humani generis honorata est. Nam sicut ille in nostra carne subditus legitur, 
per unitatem carnis et obedientiam corporis,
-----------------------------------------------------------
in quo fuit obediens usque ad mortem; sic et nos in illius carne consedimus 
in coelestibus. Non ergo sedimus, sed in Christo consedimus, qui solus 
sedet ad dexteram Dei Filius hominis, sicut ipse dixit: Amodo videbitis 
Filium hominis sedentem ad dexteram Dei. In eo enim abundavit gratia 
ejus et bonitas super nos in Christo Jesu, ut operibus mortuos, per fidem 
redemptos, salvatos gratia, tantae donaret libertatis munere, in quo velut 
resuscitata etiam ipsa natura, novae sensit creaturae gratiam: ut in bonis 
operibus ambulemus creati in Christo, qui ante obnoxiae haereditatis vitio 
degeneravimus.
        

          9.
          Etenim, sublatis inimicitiis quae erant ante in carne, pax facta 
est universitatis in coelo (Ephes. II,
-----------------------------------------------------------
14); ut essent homines sicut angeli in terra, ut essent gentes unum atque 
Israelitae, ut in homine uno et novus homo et vetus, sublato pariete maceriae, 
qui utrumque dissidioso obice dividebat, inter se convenirent. Nam cum 
hujus natura carnis, iram et discordias ac dissensiones excitavisset, Lex 
nos damnatorum nexuisset vinculis, Christus Jesus insolentiam atque intemperantiam 
carnis, mortificatione compressit, legem mandatorum in decretis evacuavit,
-----------------------------------------------------------
in quibus ostendit non secundum litteram interpretanda legis spiritalis 
dogmata; cum et sabbati ignava otia, et corporalis superflua destrueret 
circumcisionis, atque omnibus accessum ad Patrem in uno reseraret spiritu. 
Quomodo enim potest discordia esse, ubi una vocatio, unum corpus, et unus 
spiritus est?
        

          10.
          Quid enim aliud descendens operatus est Dominus Jesus, nisi 
ut de captivitate nos in libertatem vindicaret, et illam captivitatem vinctam 
perfidiae vinculis sibi captivam faceret, alligatam sapientiae compedibus, 
mittente unoquoque prudente pedes suos in compedes ejus, sicut scriptum 
est, et 
nos omnes de plenitudine ejus acciperemus?
-----------------------------------------------------------

        

          11.
          Ideoque primum repletos Spiritu sancto posuit in Ecclesia apostolos, 
prophetas alios, alios evangelistas, alios autem pastores et doctores, 
ut eorum adhortationibus consummaretur 1088 profectus credentium, et ministerii 
fidelis opus cresceret. Aedificatur unusquisque aedificatione virtutum 
in mensuram aetatis interioris, quae mensura perfectior vitae immaculatae, 
id est, perfecti viri, accipiens de plenitudine Christi recepit gratiae 
plenitudinem.
        

          12.
          Quis autem vir perfectus est, nisi ille qui absolutus infantia 
puerilis ingenii, atque adolescentiae incerto ac lubrico, et immoderato 
juventutis calore, in viri perfecti firmitatem successerit, atque ad illam 
morum maturitatem adoleverit; ut non facile
-----------------------------------------------------------
devii disputatoris alloquio flectatur, et quasi quadam doctrinae irrationabilis 
turbidiore in scopulos jactetur procella, ad erroris remedia se conferens: 
et qui veritatem non solum in sermone, sed etiam in operibus sequatur suis, 
et aedificationem charitatis in se suscipiat; ut in unitate fidei et agnitionis 
occurrat, et quasi membrum non desit capiti suo, id est Christo, qui est 
caput omnium, ex quo totum corpus fidelium et sapientium per harmoniam 
rationabilem Verbi, hoc est enim συναρμολογούμενον, ἀρμονίᾳ τοῦ λόγου δεδεμένον, 
id est, harmonia Verbi compaginatum et compactum atque connexum, per omnem 
juncturam ministrationis, in mensuram uniuscujusque partis augmentum corporis 
facit, in aedificationem sui, in charitate; ut assurgat unum templum
-----------------------------------------------------------
Dei in omnibus, et unum domicilii coelestis habitaculum in spiritu universorum.
        

          13.
          In quo non solum sanctorum hominum, sed omnium credentium, omnium 
etiam superiorum rationabilium Virtutum ac Potestatum, connexionem fidei, 
spiritusque accipiendam arbitror; ut per harmoniam quamdam virtutum ac 
ministeriorum, corpus unum ex omnibus rationabilis naturae spiritibus adhaereat 
capiti suo Christo, ita aedificationis
-----------------------------------------------------------
compage connexa, ut ne tactu quidem junctura singulorum adhaerentium discrepare 
videatur. Hoc est enim quod ἁφὴν dixit Graecus, τῆς χορηγίας κατ' ἐνέργειαν 
ἐν μέτρῳ: quod non difficile erit tanto architecto secundum mensuram uniuscujusque 
meritorum ac fidei convenientem sibi connectere; cum aedificatio charitatis 
rimam offensionis excludat, atque obstruat. Non est ergo dubitandum coelestium 
potestatum adhaesura ad hoc templum aedificandum consortia; incongruum 
quippe intelligi quod ita assurgat humanae charitatis aedificatio in templum 
Dei, ut fiat in nobis habitatio Dei in spiritu, non sit autem in coelestibus 
potestatibus.
        

          14.
          Cujus rei gratia, ut maturius in nobis aedificatio hujusmodi 
procederet, hortatur nos Apostolus
-----------------------------------------------------------
aperire oculos cordis, elevare ad superiora, agnitionem Dei impense quaerere, 
veritatem discutere, abscondere in corde mandata Dei, deponere erroris 
desideria, dedecoris 1089 occulta, renovari per gratiam sacramentorum, 
temperare iracundiam, commotionem ante occasum solis relaxare, cavere ne 
superiora tua occupet adversarius, spiritus ille habens potestatem, qui 
se immersit in cor Judae, et comminuit animae ejus januas; ne posset 
resistere, furem excludere, mendacem avertere, exsurgere a mortuis, sobrietatem 
assumere: uxorem viro, ut Ecclesiam Christo, debere esse subditam; virum 
pro uxore animam suam offerre, sicut se pro Ecclesia tradidit Christus: 
postremo quasi bonum bellatorem sumere arma Dei, ac praetendere
-----------------------------------------------------------
semper, non solum adversus carnem et sanguinem, sed etiam adversum spiritales 
nequitias; ne a suis emolliri, ab extraneis capi possit. Haec breviter 
comprehensa, ut potui, perstrinxi. Vale, fili, et nos dilige; quia nos 
te diligimus.
        
      


        EPISTOLA LXXVII.
Roganti quae haereditas illa sit, pro qua mortem oppetere plerique non 
dubitant; respondet hanc ipsam esse quam ex repromissione quasi liberi 
adipiscimur; nos enim cum Deo ex charitate serviamus, vera potiri libertate. 
Hoc in Esau benedictione signatum docet; unde colligit ex Lege per quam 
servitus fuit, etiam libertatem esse, ut quae ad fidem nos adduxerit: addit 
non Christum, sed Moysen accusaturum; atque adeo Judaeos desipere, a quibus 
accusator prae
-----------------------------------------------------------
bono judice eligitur.
AMBROSIUS HORONTIANO.
        
            1.
          Non otiose quaerendum putasti quae sit rei divinae haereditas; 
et cur tanto aestimetur nomine, ut propter eam plerique etiam mortem suam 
offerant. Verum si consideres quia et in usu humano haereditatis pecuniariae 
gratia facit, ut venerabiliora
-----------------------------------------------------------
fiant jura pietatis; quia hoc quoque plus defertur parentibus, ne laesa 
pietas patris ulciscatur se exhaeredatione, vel abdicatione contumacis 
pignoris: mirari profecto desines quae sit tanta divinae haereditatis appetentia.
        

          2.
          Est autem haereditas proposita christianis omnibus; sic enim 
dicit Esaias: Est haereditas credentibus in Domino: quae speratur 
ex repromissione, non ex Lege. Quod veteris Testamenti exemplo probatur, 
dicente Sarra: Expelle ancillam, et filium ejus; non enim haeres erit filius 
ancillae cum filio meo Isaac. Filius Sarrae Isaac, filius ancillae 
Ismael; hi ante Legem sunt: ergo antiquior repromissio quam Lex. Nos secundum 
Isaac filii per repromissionem, Judaei secundum carnem
-----------------------------------------------------------
filii ancillae. Nobis mater libera, quae non parturiebat, et postea 
ex repromissione effudit, peperitque masculum: illis mater Agar, generans 
in servitutem. Liber est, cui gratia promittitur; servus, cui jugum Legis 
imponitur: prius ergo nobis repromissio quam illis Lex; et secundum naturam 
antiquior libertas, quam servitus. Libertas igitur ex repromissione, ex 
Lege servitus. Sed licet repromissio ipsa ante Legem sit, ut diximus, ex 
repromissione autem libertas, in libertate charitas; secundum 1090 Legem 
tamen est charitas, quae major libertate est.
        

          3.
          Non ergo servi? Et quomodo scriptum est: Laudate, servi, Dominum. 
Quomodo ipse Apostolus ait: Sed ut servi Christi facientes voluntatem
-----------------------------------------------------------
Dei ex animo cum bona voluntate? Verum est et servitus libera, quae 
est voluntaria, de qua Apostolus ait: Qui liber vocatus est, servus est 
Christi. Haec est servitus ex animo, non ex necessitate. Itaque nos 
servi quidem sumus Creatoris nostri: sed libertatem habemus, quam per gratiam 
Christi accepimus, generati ex repromissione secundum fidem. Unde quasi 
ex libera geniti, libertatis sacrificium deferamus, signati in fronte, 
sicut liberos decet; ut non confundamur, sed gloriemur, signati spiritu, 
non carne. Quibus recte dicitur: State, et nolite iterum jugo servitutis 
contineri. Non dixit: Nolite servire, sed nolite jugo servitutis contineri; 
est enim gravius jugum servitutis, quam servitus.
-----------------------------------------------------------

        

          4.
          Denique Isaac filio suo Esau petenti benedictionem ait: Ecce 
ab ubertate terrae erit tibi habitatio, et a rore coeli summo: et super 
gladium tuum vives, et servies fratri tuo. Erit autem cum deposueris et 
solveris jugum illius a collo tuo. Quomodo istud convenit, ut serviat, 
cum solverit jugum fratris a collo suo, nisi distantiam esse intelligamus
-----------------------------------------------------------
servitutis? Quae igitur sit differentia, ipsa nobis exponat lectio. Bonus 
Isaac, et bonus nobis, qui secundum ipsum in libertatem nascimur: et bonus 
pater utrique filio. Denique quod utrumque diligeret, circa alterum affectu 
probavit, circa alterum benedictione; seniori enim filio dixerat, ut cibum 
deferret sibi, et acciperet benedictionem: sed dum ille moram facit, et 
cibum agrestem et forensem requirit, frater junior domesticum detulit ex 
ovium grege.
        

          5.
          Bonus cibus omnium Christus est, bonus cibus est fides, suavis 
cibus misericordia, jucundus cibus gratia. Hos cibos epulatur populus Ecclesiae 
sanctae. Bonus cibus spiritus Dei, bonus cibus peccatorum remissio. At 
vero ille praedurus cibus rigor Legis, terrorque poenarum: agrestis cibus 
observantia litterae
-----------------------------------------------------------
potius quam gratia indulgentiae. Denique ille populus sub maledicto, nos 
in benedictione. Velox cibus fides: Prope est enim verbum in ore tuo, et 
in corde tuo: tardior cibus Legis. Denique dum Lex exspectatur, populus 
erravit.
        

          6.
          Contulit igitur benedictionem pater impigro et fideli filio: 
sed quia bonus pater erat, servavit et seniori filio benedictionem; ut 
eum servum faceret fratris sui: non quo familiam suam degeneri vellet servituti 
addicere, sed quia is qui regere se non potest et gubernare, servire debet, 
et subditus esse prudentiori; ut ejus regatur consilio, ne sua stultitia 
praecipitetur, et labatur temeritate. Pro benedictione igitur hujusmodi 
confertur servitus. Denique inter
-----------------------------------------------------------
bona annumeratur, inter collatam terrae 1091 ubertatem, et rorem coeli 
a summo. Sed quia dixerat: Super gladium tuum vives; ne ei fortitudinis 
aut potestatis noceret praesumptio, addidit: Servies fratri tuo; ut et 
carnis fructus uberes, et divinae rorem adipiscaris gratiae, et eum sequaris, 
qui de suo gubernaculo regat.
        

          7.
          Sed tunc erit istud, cum deposueris jugum ejus a collo tuo; ut 
voluntariae servitutis mercedem habeas, non injuriam subeas necessitatis. 
Inhonorata enim hujusmodi servitus, quae necessitate cogitur: honorata 
autem, quae pietate defertur. Unde apostolus: Si volens hoc ago, mercedem 
habeo: si invitus, dispensatio mihi credita est. Melius utique mercedis 
praemium, quam dispensationis obsequium
-----------------------------------------------------------
est. Nos igitur non contineamur servitutis jugo, sed charitate spiritus 
serviamus; quia dicit apostolus: Per charitatem spiritus servite invicem. 
Timor legis est charitas Evangelii. Denique: Initium sapientiae timor Domini, 
plenitudo autem legis charitas. Tamen et ipsa lex dicit: Et in hoc 
verbo omne mandatum instauratur (Rom: XIII, 8), et in isto uno, inquit, 
sermone impletur: Diliges proximum tuum.
        

          8.
          Hoc est igitur quod proposuimus, quia etsi ex lege servitus, 
tamen secundum legem libertas; charitas
-----------------------------------------------------------
enim libertatis, timor servitutis est. Est igitur et charitas legis, et 
servitus charitatis: sed lex charitatis praenuntia est, charitas Evangelii 
piae servitutis arbitra est.
        

          9.
          Non superflua itaque lex, quae tamquam paedagogus prosequitur 
infirmiores. Infirmitatem dico morum, non corporum; infantes enim sunt, 
qui fari verbum Dei nesciunt, qui ejus opera non recipiunt. Nam si 
aetas senectutis vita immaculata, utique aetas adolescentiae est vita 
maculosa. Lex ergo pedagogus fuit, id est νόμος, donec fides veniret. Et 
quasi infirmi, inquit, custodiebamur a lege, conclusi in eam fidem, quae 
revelanda foret. Postquam autem fides advenit, non dicit Evangelium, 
sed fidem; ea est enim sola fides, quae est
-----------------------------------------------------------
in Evangelio. Nam licet justitia Dei in eo revelatur, quae est ex fide 
in fidem; tamen sic illa Legis est fides, si ei accedat fidei plenitudo. 
Merito ergo fides ista quasi sola dicitur; quia illa sine hac fides non 
est, in hac confirmatur. Denique ubi haec fides venit, plenitudo advenit, 
advenit filiorum adoptio, cessavit infirmitas, abiit infantia, in virum 
perfectum assurgimus, Christum induimus. Quomodo igitur infirmus et parvulus 
esse potest, in quo Christus est Dei virtus? Ergo ad perfectionem venimus, 
perfectionis praecepta accepimus.
        

          10.
          Audisti hodie lectum: Non possum ego a me facere quidquam: sicut 
audio, judico. Audisti lectum: Ego non accuso vos, ego non judico. 
Ego non accuso, Moyses vos accusat, in quem speratis
-----------------------------------------------------------
. Audisti lectum: Si ego testimonium perhibuero de me ipso, testimonium 
meum non est verum. Didici qualis judex, qualis testis esse debeam. 
Non enim quasi infirmus dicit: Non 1092 possum ego a me facere quidquam: 
sed infirmus ille, qui sic intelligit. Nihil quidem sine Patre facit Filius; 
quia communis operatio, et unitas potestatis est: sed hoc loco quasi judex 
loquitur, ut cognoscamus homines in judicando, quod non ex voluntate nostra 
et potestate, sed ex aequitate debeamus formare sententiam.
        

          11.
          Constitue aliquem reum coargutum et convictum criminis, non astruentem 
defensionis genera, sed deprecantem et advolventem se ad genua judicis; 
respondet ei judex: Non possum a me facere
-----------------------------------------------------------
quidquam; justitia in judicando, non potentia est in judicando. Ego non 
judico, sed facta tua de te judicant: ipsa te accusant, et ipsa condemnant. 
Leges te adjudicant, quas judex non converto, sed custodio. Nihil ex me 
ego profero, sed ex te forma judicii in te procedit. Secundum quod audio, 
judico, non secundum quod volo; et ideo judicium meum verum est, quia non 
voluntati indulgeo, sed aequitati.
        

          12.
          Consideremus itaque quae sit judicandi religio. Dominus coeli 
atque terrarum judex omnium dicit: Non possum a me facere quidquam: sicut 
audio,
-----------------------------------------------------------
et judico; et homo dicit Domino suo: Nescis quoniam potestatem habeo dimittere 
te, et potestatem habeo crucifigere te? Quare Dominus non potest? 
Quia judicium, inquit, meum verum est. Non enim quaero voluntatem meam, 
sed voluntatem ejus, qui misit me, id est: Non voluntatem hominis, 
quem videtis: non arbitrium hominis, quem vos hominem tantummodo judicatis: 
non voluntatem carnis; quia spiritus promptus, caro autem infirma: 
sed voluntatem divinam, quae auctor legis, arbitraque judicii est. Similiter 
et testis verus est, qui non sibi, sed alii fert testimonium; scriptum 
est enim: Laudet te proximus tuus, et non os tuum.
        

          13.
          Pulchre autem dicitur Judaeis mystice: Ego
-----------------------------------------------------------
vos non judico, id est, ego universorum redemptio, ego peccatorum remissio, 
vos non judico; quia me non recepistis. Non judico, qui libenter indulgeo. 
Ego non judico, qui sanguine meo redimo peccatores. Ego non judico, 
qui deleo iniquitates, et memor non ero. Ego non judico, qui malo vitam 
quam mortem peccatoris. Ego non judico, qui non damno, sed justifico 
confitentes. Moyses vos accusat, ille vos arguit, in quem speratis: ille 
accusat vos; quia judicandi non habet potestatem, quae ejus debetur auctori. 
Ille ergo in quem speratis accusat: iste in quem sperare noluistis, absolvit.
        

          14.
          Magna Judaeorum imprudentia! Merito accusantur in criminibus 
suis; quia accusatorem elegerunt,
-----------------------------------------------------------
et bonum judicem refutaverunt: ideoque deest illis absolutio, poena non 
deest.
        

          15.
          Recte ergo, fili, a lege coepisti, in Evangelio confirmatus es, 
a fide in fidem, sicut 1093 scriptum est: Justus enim ex fide vivit. 
Vale et nos dilige; quia nos te diligimus.
        
      


        EPISTOLA LXXVIII.
Abrahae instar nos ex fide justificari, qua sumus filii liberae: circumcisionem 
tantum per Christum vim habuisse, quam ipse in semet passus antiquavit: 
justitiam ergo non exspectandam nisi ex fide, quae, si perfecta sit, numquam 
charitate destituitur.
AMBROSIUS HORONTIANO.
        
            1.
          Si Abraham credidit Deo, et reputatum est ei ad justitiam, 
quod autem reputatur ad justitiam,
-----------------------------------------------------------
ex incredulitate ad fidem est: utique ex fide justificamur, non ex operibus 
legis. Abrahae autem ipsi duo filii Ismael et Isaac, unus de ancilla, alter 
de libera. Et responsum hujusmodi, ut expelleret ancillam, et filium 
ancillae; non enim haeredem fore ancillae filium: et ideo non ancillae
-----------------------------------------------------------
nos filios esse, sed liberae, qua libertate nos Christus liberavit. Unde 
colligitur quod ii magis Abrahae filii, qui ex fide; praestant enim fidei 
quam generationis haeredes. Lex pedagogus est, fides libera: abjiciamus 
ergo opera servitutis, teneamus gratiam libertatis: deseramus umbram, solem 
secuti: ritus Judaicos deseramus.
        

          2.
          Circumcisio membri unius nihil prodest. Denique ait Apostolus: 
Ecce ego Paulus dico vobis, quoniam si circumcidamini, Christus vobis nihil 
proderit. Non quia non possit, sed quia indignos beneficiis suis judicet, 
qui vias ejus deserant.
        

          3.
          Et quidem ante Sephora circumcidit filium suum, et periculum 
depulit, quod imminebat: sed tunc profuit Christus, cum adhuc perfecta
-----------------------------------------------------------
differret. Cum parvulus esset populus credentium, venit non parvulus, sed 
perfectus in omnibus Dominus Jesus. Circumcisus est primo secundum legem, 
ne legem solveret: postea per crucem, ut legem impleret. Cessavit 
ergo quod ex parte est, quia venit quod perfectum est; crux enim in Christo 
non unum membrum, sed totius circumcidit superfluas corporis voluptates.
        

          4.
          Fortasse adhuc quaeritur qua ratione circumcidi ex parte voluerit, 
qui venerat perfectam circumcisionem demonstraturus. De quo non puto esse 
diutius deliberandum. Nam si peccatum factus est, ut nostra peccata mundaret: 
si maledictum pro nobis factus est, ut legis maledicta vacuaret; ea 
ratione et circumcisus
-----------------------------------------------------------
pro nobis est, ut circumcisionem Legis auferret, daturus salutem crucis.
        

          5.
          Spiritu igitur ex fide spem justitiae exspectandam nobis asserit 
apostolus, et in libertatem vocatos, libertatem nostram in occasionem 
carnis non debere conferre. Siquidem neque circumcisio aliquid valet, neque 
praeputium: sed fides quae per charitatem operatur. Et ideo scriptum 
est: Diliges Dominum Deum tuum. Qui autem diligit, 1094 utique credit, 
et credendo unusquisque diligere incipit. Denique Abraham creditit, et 
sic diligere coepit: et credidit non ex parte, sed per omnia. Aliter enim 
plenam non poterat habere charitatem; quia scriptum est: Charitas credit 
omnia. Si non credit omnia,
-----------------------------------------------------------
non videtur charitas esse perfecta. Ergo perfecta charitas omnem fidem 
habet.
        

          6.
          Non tamen facile dixerim, quod continuo omnis fides perfectam 
charitatem habeat; quia Apostolus dixit: Si habuero omnem fidem, ita ut 
montes transferam, charitatem autem non habeam, nihil mihi prodest
-----------------------------------------------------------
. Etenim cum tria sint maxime in viro christiano, spes, fides, charitas: 
major his est charitas.
        

          7.
          Sed arbitror propositi gratia hoc dixisse Apostolum; neque enim 
videtur mihi qui habeat omnem fidem, ita ut montes transferat, charitatem 
non habere; quomodo et illud, si habeat aliquis omnia mysteria, et omnem 
scientiam; quomodo non habeat charitatem, praesertim cum dicat Joannes: 
Quia omnis qui credit quia Jesus Christus est, de Deo natus est; et 
supra ipse dixerit: Quoniam qui de Deo natus est, non peccat? Unde 
colligitur, si his qui credit quia Jesus Christus est, de Deo natus est; 
et qui de Deo natus est, non peccat: utique his qui credat quia Jesus
-----------------------------------------------------------
Christus est, non peccat. Si quis autem peccat, non credit: qui autem non 
credit, nec diligit: qui autem non diligit, peccato obnoxius est. Ergo 
non diligit, qui peccat; charitas enim multitudinem operit peccatorum. 
Quod si charitas peccandi excludit affectum, quandoquidem etiam timorem 
excludit foras, plena est utique perfectae fidei charitas.
        

          8.
          Denique apostoli, qui futuri erant amici, dixerunt: Adauge nobis 
fidem, petentes a bono medico, ut infirmantem in se fidem sanaret. 
Infirmabatur adhuc fides in iis, cum audiret etiam Petrus: Minimae fidei, 
quare dubitasti? Ergo fides velut praevia charitatis occupat animam, 
et praeparat semitas venturae dilectioni. Sic omnis fides est, ubi perfectio 
charitatis.
-----------------------------------------------------------

        

          9.
          Ideo puto dici quia charitas credit omnia, hoc est, facit 
fidem omnia credere, et habere hujusmodi animam omnem fidem. Ac per hoc 
ubi perfecta charitas, ibi omnis fides: sicut ubi perfecta charitas, ibi 
spes omnis. Denique sicut omnia credit, ita scriptum est quia sperat omnia. 
Ideo major, quia spem, fidemque complectitur.
        

          10.
          Hanc charitatem habens, nihil timet; quia charitas timorem excludit 
foras; et ideo ablegato et exuto timore, omnia suffert, omnia sustinet. 
Qui ergo per charitatem omnia sustinet, non potest timere martyrium. Et 
ideo quasi victor, alibi in fine ait: Mihi enim mundus crucifixus est, 
et ego mundo. Vale, fili, et nos dilige; quia nos te diligimus.
        
      


        1095 EPISTOLA LXXIX.


-----------------------------------------------------------

Bellicio, qui cum credidisset in Christum, e morbo convaluerat,
-----------------------------------------------------------
asserit et morbum et sanitatem ejusdem Christi tribuenda visitationi; atque 
ut ipsum retineat, et ad alia sacramenta properet, illum hortatur.
AMBROSIUS BELLICIO salutem.
        
            1.
          Jactatum te gravi aegritudine significasti mihi credidisse in 
Dominum Jesum, et jam coepisse revalescere. Ad salutem igitur ea infirmitas 
fuit, plus aculei quam periculi ferens; quia diu promissum remorabaris. 
Hoc est quod ait: Percutiam, et sanabo. Percussit infirmitate, sanavit 
fide. Vidit enim interiorem affectum tuum non vacuum piae cupiditatis, 
sed excuti dilationibus; et ideo admonere maluit, ita ut salutem non laederet, 
devotionem excitaret.
        
        
-----------------------------------------------------------



          2.
          Quomodo enim saluti noceret, qui solet dicere, ut legimus in 
Evangelio: Ego veniam, et curabo eum? Ergo et cum a tuis invitaretur, 
ut inviseret domum tuam, sine dubio dixit: Ego veniam, et curabo eum. Et 
si non audisti eum, ille tamen quasi Deus insensibiliter locutus est: et 
si non vidisti eum, ille tamen quod te incorporaliter inviserit, dubitari 
non potest.
        

          3.
          Sed vidisti eum, qui credidisti ei; vidisti eum, qui recepisti 
eum hospitio tuae mentis: vidisti eum spiritu, vidisti eum oculis interioribus. 
Tene ergo hospitem novum, diu exspectatum, sed sero susceptum: in quo et 
vivimus, et sumus et movemur. Gustasti igitur fidei prima exordia, 
non fiat verbum occultum in corde tuo. Haec omnis gratia
-----------------------------------------------------------
est, hoc est omne munus. Nemo enim penetralia domus de ingressu aestimat, 
siquidem omnis fructus in interioribus est; neque enim sapientis est a 
fenestra respicere in domum, et stultitia hominis audire per ostium.
        

          4.
          Alia sunt sacramentorum perfectiorum mysteria; quia Oculus non 
vidit, nec auris audivit, quae praeparavit Deus diligentibus eum, ut dixit 
Scriptura. Alia sunt illa, quae de gloria futura annuntiarunt prophetae, 
quibus revelatum est, et evangelizarunt sancti, Spiritu Dei misso 
de coelo, in quem concupiscunt et angeli videre, ut ait apostolus Petrus. 
Alia sunt illa, in quibus est mundi redemptio, peccatorum remissio, gratiarum 
divisio, sacramentorum participatio: quae cum
-----------------------------------------------------------
acceperis, tunc mirabere tantum donatum esse homini, ut illud manna, quod 
miramur fluxisse de coelo
-----------------------------------------------------------
Judaeis, nec tantae gratiae nec tantae operationis judices ad salutem 
fuisse. Illud enim quicumque acceperunt in deserto, mortui sunt, praeter 
Jesum Nave, et Caleb: 1096 hoc sacramentum quicumque gustaverit, non 
morietur in aeternum. Sanet te Dominus Jesus. Vale.
        
      


        EPISTOLA LXXX.
Ubi curationem caeci a nativitate ostendit divinae fuisse potestatis, discipulorum 
interrogationem reprehendit; atque nonnullas ejusdem historiae partes memorat 
et paucis edisserit.
AMBROSIUS BELLICIO.
        
            1.
          Audisti, frater, lectionem Evangelii, in qua decursum est quod 
praeteriens Dominus Jesus vidit a generatione
-----------------------------------------------------------
caecum. Ergo si Dominus vidit, non eum praeterivit: quare nec nos 
quidem praeterire debemus, quem praetereundum Dominus non putavit; praesertim 
cum a generatione caecus fuerit, quod non otiose est positum.
        

          2.
          Est enim caecitas, quae plerumque vi aegritudinis aciem obducit 
oculorum, eademque temporis spatio mitigatur: est caecitas, quae humorum 
infusione generatur; ea quoque, vitio plerumque sublato, medicinae arte 
depellitur; ut cognoscas quia quod iste sanatur, qui a generatione sua 
caecus est, non artis est, sed potestatis. Donavit enim Dominus sanitatem, 
non medicinam exercuit; eos enim sanavit Dominus Jesus, quos nemo curaret.
        

          3.
          Quam stolidi autem Judaei, qui interrogant:
-----------------------------------------------------------
Hic peccavit, an parentes ejus? debilitates corporum referentes ad 
merita delictorum. Et ideo Dominus ait: Neque hic peccavit, neque parentes 
ejus: sed ut manifestarentur opera Dei in illo. Quod enim naturae 
defuit, creatori competit reformare, qui auctor naturae est. Unde addidit: 
Cum in hoc mundo sum, lux sum hujus mundi; hoc est, omnes possunt 
videre, qui caeci sunt, si me lumen requirant. Accedite et vos, et illuminamini, 
ut videre possitis.
        

          4.
          Deinde quid sibi vult quod is, qui vitam refundebat imperio, 
salutem praecepto dabat, dicens mortuo: Exi foras, et egressus est 
Lazarus
-----------------------------------------------------------
de sepulcro; dicens paralytico: Surge, tolle grabatum tuum; et surrexit 
paralyticus, et coepit grabatum ipse portare, in quo solutus membris omnibus, 
portabatur: quid, inquam, sibi vult, quod exspuit et fecit lutum, et superunxit 
oculos caeci, et dixit ei: Vade et lava in Siloam, quod interpretatur missus; 
et abiit, et lavit, et videre coepit? Quae ista ratio est? Magna, 
ni fallor; plus enim videt, quem Jesus tangit.
        

          5.
          Simul et divinitatem et sanctificationem ejus adverte. Quasi 
lux tetigit, infudit: quasi sacerdos per figuram baptismatis, mysteria 
gratiae spiritalis implevit. Exspuit, 1097 ut adverteres quia interiora 
Christi lumen sunt. Et vere videt, qui Christi mundatur internis. Lavat 
saliva ejus, lavat sermo ejus, sicut
-----------------------------------------------------------
habes: Jam vos mundi estis propter sermonem, quem locutus sum vobis.
        

          6.
          Quod autem lutum fecit, et superunxit oculos caeci, quid 
aliud significat, nisi ut intelligeres quia ipse hominem, luto illito, 
reddidit sanitati, qui de luto hominem figuravit: et quod haec caro 
luti nostri per baptismatis sacramenta aeternae vitae lumen accipiat? Accede 
et tu ad Siloam, hoc est, ad cum qui missus est a Patre, sicut habes: Mea 
doctrina non est mea, sed ejus qui me misit. Diluat te Christus, ut 
videas. Veni ad baptismum, tempus ipsum adest: veni festinus, ut tu dicas: 
Abii, et lavi, et videre coepi; ut et tu dicas: Caecus eram, et videre 
coepi; ut tu dicas, sicut iste refuso lumine ait: Nox praecessit,
-----------------------------------------------------------
dies autem appropinquavit.
        

          7.
          Nox erat caecitas. Nox erat, cum Judas accepit buccellam a Jesu, 
et introivit in eum Satanas. Judae nox erat, in quo diabolus erat: Joanni 
dies erat, qui in Christi pectore recumbebat. Petro quoque dies erat, 
cum lumen Christi videret in monte. Nox erat aliis, sed Petro dies 
erat. At vero ipsi Petro nox erat, quando Christum negabat. Denique gallus 
cantavit, et flere coepit, ut emendaret errorem; jam enim dies appropinquabat.
        

          8.
          Interrogabant Judaei caecum: Quomodo vidisti? Grandis amentia! 
interrogabant quod
-----------------------------------------------------------
videbant: interrogabant causam, cum factum viderent.
        

          9.
          Et maledixerunt ei, dicentes: Tu sis discipulus ejus. Maledictio 
eorum benedictio est; quia benedictio eorum, maledictio est. Tu sis, inquiunt, 
discipulus ejus. Tunc prosunt, quando nocere se credunt. Vale, fili, et 
nos dilige, ut facis; quia nos te diligimus.
        
      


        EPISTOLA LXXXI.
Quosdam clericos propter laborem ac difficultatem animo despondentes, verbis 
erigit, eisque non modo futuram mercedem ponit ob oculos, sed etiam paratum 
Christi praesidium. Eam ob rem explicatis aliquot Scripturae locis, admonet 
ne se divelli ab illo patiantur.
AMBROSIUS clericis.
-----------------------------------------------------------

        
            1.
          Plerumque humanis obrepit mentibus, ut aliqua levi praestricti 
offensione, si non illis cedant pro studio voluntaria, officio desistant: 
quod in alio genere hominum tolerabile, in iis vero qui rei divinae intendunt, 
plenum doloris.
        

          2.
          Sunt enim aliqui in clericorum munere, quibus inimicus obrepere 
studet, si alias eos non potuerit circumvenire, ut laesis hujusmodi 1098 
inserat cogitationes. Quid mihi prodest in clero manere, subire injurias, 
labores perpeti, quasi non possit ager meus me pascere, aut si ager desit, 
quasi aliter exercere sumptum non queam? Itaque hujusmodi cogitationibus 
etiam boni mores ab officio retrahuntur:
-----------------------------------------------------------
quasi vero hoc solum sit in clerico, ut sumptum expediat suum, et non ut 
divinum sibi post mortem potius subsidium locet; quamquam ille post mortem 
abundet, qui tutus hic potuerit decernere adversum tot inimicorum insidias.
        

          3.
          Unde Ecclesiastes ait: Optimi duo super unum, quibus est merces 
bona in labore ipsorum; quoniam si ceciderit, unus erigit socium suum. 
Ubi sunt duo optimi super unum, nisi ubi Christus est, et is quem Christus 
tuetur? Quia si ceciderit, qui cum Domino est Jesu, erigit eum Jesus.
        

          4.
          Sed qua ratione dixit: In labore ipsorum? Ergo et Christus laborat? 
Utique laborat, qui ait: Laboravi clamans. Laborat, sed in nobis: 
denique ad puteum fatigatus sedebat. Sed
-----------------------------------------------------------
quomodo laboret, docuit nos Apostolus minore exemplo, dicens: Quis infirmatur, 
et ego non infirmor? Docuit et ipse Dominus sua voce: Aeger eram, 
et non visitastis me: nudus eram,
-----------------------------------------------------------
et non operuistis me. Laborat, ut me jacentem erigat.
        

          5.
          Unde et in Elisaeo figura Domini praecessit, qui projecit se, 
ut mortuum erigeret: in quo symbolum est, quod nobis Christus commortuus 
sit, ut nobis resurgeret. Projecit itaque se usque ad nostram Christus 
fragilitatem, ut nos erigeret. Projecit se, non cecidit, sed erexit consortem. 
Ipse enim consortes nos sibi fecit, ut scriptum est, quia unctus est oleo 
justitiae prae consortibus suis.
        

          6.
          Unde pulchre ait Ecclesiastes: Quoniam qui ceciderit, erigit 
socium suum, non ipse erigitur; Christus enim non alterius auxilio, 
atque ope erectus est, sed ipse se resuscitavit. Denique
-----------------------------------------------------------
solvite, inquit, hoc templum, et in triduo illud resuscitabo. Hoc autem 
dixit de templo corporis sui. Nec immerito erectus non est ab alio, 
qui non cedidit; nam et ille qui a secundo erigitur, cecidit: et qui cecidit, 
indiget auxilio, ut erigatur. Quod et subjecta docent, dicente Scriptura: 
Vae illi uni, cum ceciderit, et non est secundus qui eum erigat! quia et 
si dormierint duo, est calor illis. Commortui enim sumus Christo, 
et ideo convivimus. Christus nobis commortuus est, ut nos calefaceret, 
qui ait: Ignem veni mittere in terram.
        

          7.
          Mortuus eram, sed quia in baptismate commortuus Christo sum, 
accepi lumen vitae a Christo. Et qui in Christo moritur, per Christum calefactus 
vitae et
-----------------------------------------------------------
resurrectionis vaporem accipit. 1099 Frigidus erat puer, calefecit eum 
Elisaeus spiritu suo, dedit ei vitae calorem. Condormivit ei, ut eum 
calor quietis ejus, qui in symbolo consepultus ei fuerat, excitaret. Frigidus 
itaque est, qui non moritur in Christo: calefieri non potest, cui ignis 
ardens non appropinquat: incalescere non potest alteri, qui secum non habet 
Christum.
        

          8.
          Et ut cognoscas secundum mysterium dictum, non secundum numerum; 
quia optimi duo quam unus, subjecit mysticum: Et spartum triplex; non corrumpetur. 
Tria enim, quae non sunt composita, non corrumpuntur: Trinitas itaque incompositae 
naturae corrumpi non potest; quia Deus unum et simplex, et incompositum 
est, quidquid est: quod
-----------------------------------------------------------
autem est, permanet, non subjicitur.
        

          10.
          Bonum est itaque adhaerere alteri, et inserere collum in torques 
ejus, et subjicere humerum, et portare illum, nec taediare ad vincula; 
quia de domo
-----------------------------------------------------------
alligatorum exivit, qui regnet, puer ille qui super regem seniorem et stultum 
est. Ideoque qui eum sequuntur, alligati vinculis sunt. Denique Paulus 
vinctus Jesu Christi. 
Non satis visum est ei solvere captivitatem, quam diabolus imposuerat; 
ne iterum liberos vagantesque invaderet: sed perfecta absolutio aestimata 
est sub Christo degere, et injicere pedes in compedes sapientiae, ipsius 
captivum esse, ut sis liber ab adversario.
        

          11.
          Recte puer, quoniam puer natus est nobis; et vere optimus 
puer, cui dictum est a Patre Deo: Magnum tibi est vocari puerum meum. 
Sapiens quoque, ut Evangelium docet;
-----------------------------------------------------------
quia proficiebat aetate et sapientia. Convenienter etiam pauper: quia 
cum dives esset, pauper factus est; ut nos sua inopia ditaret. Et 
ideo non fastidit in regno suo pauperem, sed exaudit eum, et liberat ex 
omnibus augustiis et molestiis.
        

          12.
          Sub hoc ergo vivamus, ut rex ille senior et stultus, nullam habeat 
potestatem supra nos. Qui dum vult regnare quasi voluntatis suae dominus, 
nec sub vinculis esse Domini Jesu, inveteratus in peccatis, stultitiae 
incidit deformitatem. Quid enim stultius quam, relictis coelestibus, ad 
terrena intendisse, et posthabitis perpetuis, elegisse ea quae caduca sunt 
et fragilia?
        

          13.
          Nemo ergo dicat: Non est nobis portio in
-----------------------------------------------------------
Jacob, neque haereditas in Israel. Nemo dicat: Non sum in clero; quia 
scriptum est: Date Levi cleros ejus. Et iterum David ait: Quia is 
qui inter cleros duos medius requiescit, ipse ad superna alis evolat spiritalibus. 
Non dicas de Deo tuo: Gravis mihi est; nec de loco tuo: Inutilis est 
mihi; quia scriptum est: Locum tuum noli relinquere. Vult enim auferre 
eum adversarius, vult te abducere; quia invidet spei tuae, invidet muneri.
        

          14.
          Sed tu quicumque in clero es Domini, 1100 portio ejus et possessio, 
noli recedere de Domini possessione, ut dicas Domino: Possedisti renes 
meos: suscepisti me ex utero matris meae (Psal. CXXXVIII,
-----------------------------------------------------------
23); et ille tibi quasi bono servo dicat: Transi, recumbe. Valete, 
filii, et servite Domino; quia bonus Dominus.
        
      


        EPISTOLA LXXXII.
Quomodo in MARCELLI, Laeti et amborum sororis causa
-----------------------------------------------------------
constitutus sit judex, et quare illam cognitionem ita susceperit, ut maluerit 
arbitrum agere, commemorat, litis exponit statum, ac Marcello damnum non 
aegre ferendum ostendit. Hinc eum laudat, quod arbitrum se ipse praestiterit 
longe aequissimum. Cur tamen in ejus arbitrio nonnihil mutaverit, docet: 
ac demum qua ratione singuli sine Ecclesiae damno vicerint, declarat.
AMBROSIUS MARCELLO.
        
            1.
          Apud me decursus est tui textus negotii, quod non intulisti, 
sed recepisti; quia erat et pietatis necessitas, et probandae in pauperes 
liberalitatis voluntas. Cognovi autem secundum sacrae formam praeceptionis, 
in quam me induit et beatissimi Apostoli auctoritas, et tuae doctrinae 
ac vitae forma et disciplina.
-----------------------------------------------------------
Nam cum ipse arguerem quod adhuc inter vos maneret veternosum jurgium, 
cognoscendi mihi necessitatem partes imposuerunt.
        

          2.
          Erubui recusare, fateor, cum praesertim togati utriusque partis 
invicem se lacesserent, dicentes ut meo sub examine liqueret, cui parti 
majora juris vel justitiae suffragia forent. Quid plura? Cum jam conclusi 
essent dies, et paucarum horarum superesset spatium, quibus tamen alia 
audiret praefectus negotia; petierunt causae patroni prorogari paucorum 
dierum tempora, ut ego residerem cognitor. Tantus ardor erat christianis 
viris, ne praefectus de episcopi judicaret negotio. Aiebant praeterea nescio 
quae gesta indecore, et pro suo quisque studio jactabat, quae episcopo 
potius judice, quam praefecto
-----------------------------------------------------------
examinari oporteret.
        

          3.
          His confusus, simul admonitus Apostolicae praeceptionis, quae 
arguit, dicens: Nonne de iis qui intus sunt, vos judicatis? Et iterum: 
Saecularia igitur judicia si habueritis, contemptibiles qui sunt in Ecclesia, 
illos constituite ad judicandum. Ad verecundiam vestram dico. Sic non est 
inter vos sapiens quisquam, qui possit judicare inter fratrem suum: sed 
frater cum fratre judicio contendit, et hoc apud infideles; recepi 
cognitionem, ita tamen ut compositionis essem arbiter. Videbam enim quod 
si pro tuis judicarem partibus, posset ille non acquiescere: si pro illo 
ferretur sententia, obediret tua et sanctae sororis defensio. Erat ergo 
iniqua decernendi conditio. Posset etiam illis videri suspecta
-----------------------------------------------------------
necessitudinis sacerdotalis gratia. Quando enim victus quemvis alium quam 
se aequiorem putat? Et quod verum est, erant vetusti jurgii intolerabilia 
utrique parti dispendia; si finis ejus aut 1101 fructu careret, aut liberalitatis 
solatio.
-----------------------------------------------------------

        

          4.
          Cum igitur anceps judicium, jus controversum, multiplices ab 
utraque parte actiones cernerem, invidiae plenas supplicationes, rescriptorum 
quoque obreptiones obtexerent: adverterem etiam gravi conditione illum, 
si vicisset, acturum de duplis fructibus, et de sumptibus annosae litis: 
tuo autem officio non convenire, ut expensas jurgii posceres: nec competere, 
ut quidquam de fructibus possessor ageres, quos percepisses; malui jurgium 
compositione caedere, quam pronuntiatione acerbare. Alia enim habebant 
excitari jurgia: tum, quod est gravissimum, etsi jurgia sublata forent, 
erant tamen odia mansura, quae apud bonos mores dispendii sunt.
        

          5.
          Inter hos aestus positus, cum me persona sacerdotis,
-----------------------------------------------------------
feminae sexus, viduae gravitas, amici quoque contemplatio, trino quodam 
non perfunctorio conveniret nomine, illud sequendum putavi; ut neminem 
vinci vellem, et omnes vincere. Nec fefellit sententia; vicistis enim omnes 
germanitati, vicistis naturae, vicistis Scripturae dicenti: Quare non magis 
injuriam accipitis? quare non magis fraudem patimini?
        

          6.
          Sed putas te gravatum jactura juris, damno pecuniae. Meliora 
utique sacerdotibus damna, quam lucra saeculi sunt: Beatius est enim dare, 
quam accipere. Sed forte dicas: Fraudem non debui pati, injuriam non 
debui perpeti, damnum subire. Quid ergo? Inferre velles? Sed etsi tu non 
inferres, ille se passum diceret. Itaque vide quid
-----------------------------------------------------------
dicat Apostolus: Quare non magis fraudem patimini? Ut prope videatur, qui 
non patitur, fecisse; tolerare enim debet, qui fortior est.
        

          7.
          Verum quid ego ita tecum ago, quasi hoc meum, et non tuum sit? 
Tu enim obtulisti, quasi arbiter litis, ut soror in diem vitae suae possideret 
partem praedii, post obitum ejus fratri cederet omnis possessio. Neque 
quisquam eum vel tuo, vel Ecclesiae conveniret nomine: sed sibi haberet, 
si ita mallet, ut nihil dispensaret Ecclesiae. Hoc cum ego praedicarem, 
et praeferrem tantam animo tuo infusam liberalitatis gratiam, respondit 
germanus tuus placere sibi oblationem, si metus deteriorandae possessionis
-----------------------------------------------------------
decederet. Quemadmodum enim femina, et quod est amplius, vidua possessionem 
regeret tributariam? Quid sibi profuturum, quod sibi jura possessionis 
cederes; si majora ex incultu agri subeunda sibi damna arbitraretur?
        

          8.
          Movebat hoc utriusque partis togatos. 1102 Itaque omnium conspirante 
assensu, placuit ut Laetus v. c. agrum susciperet, et certum numerum frumenti, 
vini, olei, sorori quotannis pensitaret. Ergo sanctae germanae tuae non 
jus, sed sollicitudo decessit: non fructus, sed culturae labor: non reditus, 
sed incerti eventus quaedam, ut dicitur vulgo, alea. Si tempestates ventorum 
graves proventum impedierint, sorori tamen tuae sua ubertas manebit. Si 
nimia siccitate aruerint locorum gignentia, sorori
-----------------------------------------------------------
tamen tuae sata non minuetur fecunditas. Sibi ascribet Laetus conditionem 
oblationis suae: si necessitates temporum et extraordinariae incubuerint 
exactiones, germana tua beneficio tuo, ut dispendio Laeti, immunis erit: 
Laetus autem se proprietate locorum solabitur.
        

          9.
          Vicistis ergo omnes: Laetus, quia jus loci adeptus est, quod 
non tenebat: soror, quia annuis potietur fructibus jam sine lite, sine 
jurgio; nemo tamen plenius, nemo gloriosius quam tu vicisti, qui dum erga 
sororem confirmari vis liberalitatem tuam, in utrumque eam fraternae consortem 
necessitudinis contulisti. Nam et fratri concessisti proprietatem, et sorori 
usus fructum: nihil autem adimitur Ecclesiae, quod pietati acquiritur; 
charitas enim non
-----------------------------------------------------------
damnum, sed lucrum Christi est; denique charitas fructus Spiritus sancti 
est. Apostolico igitur charactere cognitio decursa est. Dolebamus 
ante quod litem haberes: profuit jurgium, ut formam indueres apostolicae 
vitae et praeceptionis. Illud sacerdotio non congruebat, haec transactio 
et apostolicam decet normam.
        

          10.
          Nec vereare ne immunis sit atque exsors Ecclesia liberalitatis 
tuae. Habet et illa fructus tuos et quidem uberiores, habet fructus doctrinae 
tuae, habet tuae vitae stipendium; habet fecunditatem, quam tuis institutis 
rigasti. His dives reditibus, non quaerit temporalia; quia aeterna possidet. 
Addidisti autem
-----------------------------------------------------------
ei non solum apostolicos, sed etiam evangelicos fructus; Dominus enim dixit: 
Facite vobis amicos de iniquo mammona. Fecisti et tu amicos, et quod 
mirabile est, ex dissidentibus. Fecisti in jus germanitatis redire fratres, 
fecisti eos hac charitate, hac gratia securos esse, quod suscipiantur in 
aeterna tabernacula.
        

          11.
          Christo igitur auctore et duobus arbitris sacerdotibus, te qui 
formam prior dedisti, me qui sententiam prompsi, facta pax non claudicabit; 
quando tanta fidei convenerunt suffragia, ut perfidia non possit esse sine 
poena.
        

          12.
          Arabit Laetus sorori, cui antea alienos invidebat labores: messem 
Laetus sorori colliget, 1103 in qua ante ferre non poterat alienas donationes:
-----------------------------------------------------------
deferet fructus ad sororis horrea, et hoc laetus faciet, recepta etiam 
jam nominis sui proprietate.
        

          13.
          Tu interea conformatus in apostolum Christi, assumens propheticam 
auctoritatem, dices ad Dominum: Possedisti renes meos. Haec melius 
possessio Christum decet; ut virtutes sacerdotis possideat sui, hos fructus 
capiat, qui sunt integritatis et continentiae, et quod est amplius, charitatis 
et tranquillitatis. Vale, et nos dilige; quia nos te diligimus.
        
      


        EPISTOLA LXXXIII.
SISINNIUM propter veniam filio, qui se inconsulto uxorem duxerat, datam 
commendat; et commodis quibusdam quae ille ex eo relaturus erat, memoratis, 
eumdem hac ignoscendi facilitate sanctorum vestigiis institisse
-----------------------------------------------------------
ostendit.
AMBROSIUS SISINNIO.
        
            1.
          Quod filio nostro remisisti meo rogatu, quia te
-----------------------------------------------------------
inconsulto, uxorem acceperat, pietati magis tribuo, quam nostro amori; 
plus est enim pietatem ipsam de te impetravisse, quam cujusque petitionem. 
Certe sacerdos tunc magis impetrat, cum virtus praevalet; sacerdotis enim 
petitio doctrina pietatis est. Impetravit igitur natura, impetravit filius 
eo plenius, quia postulati contemplatio temporalis solet esse: virtutis 
autem diuturnus habitus, et jugis animorum inductio.
        

          2.
          Pulchre itaque gestum, ut te patrem recognosceres: simul quia 
justa indignatio fuit; malo enim culpam fateri, ut plus laudetur paterna 
indulgentia: sed et ipsa paterna offensio fuit, quoniam venturam in locum 
filiae tuo debuisti eligere judicio, cui fieres pater. Namque aut natura 
filios suscipimus,
-----------------------------------------------------------
aut electione; in natura casus est, in electione judicium: magisque in 
adoptatis offendimus, quam in genitalibus filiis; quia genitales filios 
esse degeneres, ad naturam refertur; adscitos vel adoptione vel copula 
dedecores esse nostro errori ascribitur. Fuit ergo quod succenseres filio, 
sed fuit 1104 etiam quod remitteres; quia sibi uxorem elegit. Acquisisti 
filiam sine electionis periculo. Si bonam duxit, tibi acquisivit gratiam: 
si erravit, recipiendo meliores facies, refutando deteriores.
        

          3.
          Maturiore quidem consilio puella filio a patre traditur: sed 
majore obsequii proposito a filio ad patrem ducitur, et a viro lecta ingreditur 
soceri domum; dum metuit et filius displicere judicium suum, et nurus ministerium. 
Illam paternae electionis praerogativa
-----------------------------------------------------------
attollit atque erigit; istam offensionis humiliat metus, inclinat verecundia. 
Non habebit filius, quod in uxorem referat, quasi exsors culpae, si quid
-----------------------------------------------------------
fortasse offensum sit, quod habet usus; immo amplius elaborabit, ut in 
utroque suum possit probari, et in uxore judicium, et in se obsequium.
        

          4.
          Fecisti igitur quod boni parentes, ut cito ignosceres, sed obsecratus; 
nam antequam rogareris, non erat ignoscere, sed factum probare. Deinde 
diutius differre veniam, et tibi acerbum, et illis inutile; neque enim 
paterna viscera diutius tolerare possent.
          5 et 6. Summae devotionis proposito Abraham filium suum secundum 
oraculum Dei offerebat in holocaustum; et quasi exsors naturae, exerebat 
gladium, ne mora sacrificium decoloraret; tamen ubi abstinere a filio jussus 
est, gladium libenter recondit: et qui immolare unigenitum, fidei intentione 
properabat,
-----------------------------------------------------------
majore pietatis studio festinavit ovem subrogare sacrificio.
        

          7.
          Joseph quoque, ut fratrem juniorem teneret, simulabat iracundiam 
fratribus, et compositam furti fraudem; indignatus tamen, cum advolveretur 
ad genua ejus unus ex fratribus Judas, flerent alii, fraterno victus et 
compassus affectu, diutius tenere non potuit simulationem severitatis: 
remotisque arbitris, aperuit fratribus quod germani sui essent, et ipse 
esset Joseph, quem vendidissent: nec se memorem suae esse injuriae, et 
fraternae venditionis acerbitatem fraterne excusare, atque id quod posset 
arguere, ad altiores causas referre; eo quod ita oportuisset fieri, procurante 
Deo; ut 1105 transiret in Aegyptum, qui gentem
-----------------------------------------------------------
suam frugis externae egentem pasceret, ut sterilitatis tempore alendis 
patri et filiis subsidio foret.
        

          8.
          Quid autem de sancto David loquar, qui degenerem filium, et fraterno 
oblitum sanguine, ad unius mulieris petitionem paternis visceribus mentem 
emollitus domo recepit?
        

          9.
          Ipse ille Evangelicus pater adolescentiorem filium, qui prodegerat 
omnem substantiam a patre acceptam vivendo luxuriose, regredientem tamen 
unius sermonis inflexus humilitate, quod in patrem peccasse se fatebatur, 
occursu pio fovit, supra collum ejus cecidit, primam illi stolam, annulum 
et calceamenta deferri jussit; atque honoratum osculo, donatum munere, 
admirabili suscepit convivio.
-----------------------------------------------------------

        

          10.
          Horum te imitatorem praebuisti pietate patria, qua proxime ad 
Deum accedimus; et ideo ego prompte filiam nostram adhortatus sum, ut etiam 
hiemali tempore viae laborem exciperet, commodius
-----------------------------------------------------------
hibernatura non solum in hospitio, sed etiam in affectu paterno, cum jam 
successerit indignationi gratia: quandoquidem ut plene te ad similitudinem 
atque imitationem sanctorum referres, eos accusavisti, qui compositis mendaciis 
animum tuum adversum filios excitandum arbitrati sunt. Vale, et nos dilige; 
quia nos te diligimus.
        
      


        EPISTOLA LXXXIV.
CYNEGIUM de consultatione sua commendat.
AMBROSIUS CYNEGIO.
        
            1.
          Quam ingenuo commendasti pudore, quia de eo consuleres, quod 
non probares, sed morem gereres parenti; ut pietatem non laederes, securus 
quod non aliud a me posset referri, nisi quod sanctas deceret necessitudines.
        
        
-----------------------------------------------------------



          2.
          Ego vero libenter tua in me onera suscepi, et avo neptem, ut 
opinor, refudi. Quam nescio plane qua opinione nurum sibi fieri desiderabat, 
ut avum socero mutaret. Plura non opus est, ne hoc quoque accedat ad verecundiam. 
Vale, fili, et nos dilige; quia nos quoque te diligimus.
        
      


        EPISTOLA LXXXV.
SYRICIO gratiis actis, quod litteras ad se miserit per Syrum presbyterum, 
celerem hujus reditum laudat, et de sequendo Christo quaedam subjungit.
AMBROSIUS SYRICIO.
        
            1.
          Gratum est mihi cum litteras accipio tuas. At cum de conservitio 
nostro 1106 aliquos dirigis, ut fratrem nostrum et compresbyterum Syrum 
tuis es prosecutus litteris, geminatur laetitia. Sed utinam fructus fuisset 
iste diuturnior! Nam statim ut venit,
-----------------------------------------------------------
recurrendum putavit: quod quidem desiderium meum plurimum minuit, ad sui 
gratiam multum addidit.
        

          2.
          Nam ego diligo eos vel presbyteros vel diaconos, qui cum aliquo 
processerint, nequaquam se patiuntur a suo diutius abesse munere. Dicit 
enim propheta: Non laboravi sequens post te. Quis autem potest laborare 
sequens Jesum; cum ipse dicat: Venite ad me, omnes qui laboratis, et onerati 
estis, et ego vos reficiam? Sequamur ergo Jesum semper, nec desinamus. 
Quod si semper sequamur, numquam deficimus; dat enim vires sequentibus 
se. Itaque quo propior virtuti fueris, eo fortior eris.
-----------------------------------------------------------

        

          3.
          Plerumque cum sequimur, dicitur nobis ab adversariis: Ubi est 
verbum Domini? Veniat. Sed nos non fatigemur sequendo, non avertamur 
subdolae interrogationis impedimento.
-----------------------------------------------------------
Dicebatur hoc prophetae, cum mitteretur in carcerem, cum demergeretur in 
voraginem luti: Ubi est verbum Domini? Veniat. Sed ille multo magis 
secutus est, et ideo ad bravium pervenit, ideo accepit coronam; quia non 
laboravit, qui sequebatur Jesum: Non est enim labor Jacob, nec dolor videbitur 
in Israel. Vale, et nos dilige; quia et nos amantem nostri, et parentem, 
diligimus.
        
      


        EPISTOLA LXXXVI.
De litteris a Prisco utrinque perlatis.
AMBROSIUS SYRICIO.
        
            1.
          Prisco amico et aequaevo meo dedisti advenienti litteras, ego 
quoque revertenti reddidi, quas et pro officio et pro amore debui. Utrumque 
igitur
-----------------------------------------------------------
nostrum suo officio remuneratus est, qui et mihi tuas, et meas tibi restituit; 
ideo ejus officii pretium incremento debet adipisci gratiae. Vale, et nos, 
frater, dilige; quia nos te diligimus.
        
      


        EPISTOLA LXXXVII.
Laudat Polybium, cujus rogatu se binas ad Segatium et Delphinum epistolas 
scripsisse significat.
AMBROSIUS SEGATIO et DELPHINO episcopis.
        
            1.
          Polybius filius noster cum de Africanis regressus partibus, in 
quibus proconsularem jurisdictionem egregie repraesentavit, aliquantulos 
nobiscum exegisset dies, summa gratia se meis visceribus infudit. 1107
        

          2.
          Deinde cum abire hinc et demeare vellet, poposcit ut utrique 
vestrum scriberem. Promisi futurum. Itaque dictavi epistolam, et utriusque 
conscriptam
-----------------------------------------------------------
nomine dedi. Postulavit alteram. Dixi ad utrumque vestrum datam more, usuque 
nostro; eo quod sancta mens vestra non epistolarum numero, sed conjunctione 
nominum delectaretur: nec perpeti posset, ut fieret vocabulorum separatio, 
quorum affectus conveniret; idque praescriptum nostro muneri, ut uteremur 
charitatis compendio.
        

          3.
          Quid plura? Exegit alteram, dedi; ut neque illi negarem, quod 
posceret: nec mihi immutarem, quod in usum venerat. Ita et ille habet quod 
utrique reddat; quia id solum praetendit, ne cum alteri
-----------------------------------------------------------
reddidisset, alteri vacuus foret. Et ego vobis indivisae gratiae munus 
sine ullo dependam offensionis periculo, et divisionis scrupulo; cum praesertim 
etiam haec forma scriptionis Apostolicae sit, ut et unus ad plures, ut 
Paulus ad Galatas: et duo ad unum possint scribere, sicut scriptum est: 
Paulus vinctus Jesu Christi, et Timotheus frater, Philemoni. Salutem 
vobis dico: diligite nos, et orate pro nobis; quia ego vos diligo.
        
      


        EPISTOLA LXXXVIII.
Priscum litterarum utriusque bajulum laudat.
AMBROSIUS ATTICO.
        
            1.
          Prisco meo dedisti litteras. Priscus meus mihi reddidit, et ego 
Prisco. Tu Priscum, ut soles, dilige; et plus etiam quam soles: quod eo 
suadeo, quia et
-----------------------------------------------------------
ipse Priscum meum facio plurimi. Est enim erga eum priscus hic noster amor, 
qui a pueritia jam inde nobiscum aetate accrevit simul: sed eum multo post 
vidi tempore; ut vere mihi non solum nomine, sed etiam tanti intervallo 
temporis priscus advenerit. Vale, et nos amantes tui dilige; quia nos te 
diligimus.
        
      


        EPISTOLA LXXXIX.
De ALYPII ad se, deque suis ad eum litteris agit.
AMBROSIUS ALYPIO.
        
            1.
          Antiochus vir consularis reddidit mihi eximietatis tuae litteras, 
nec supersedi respondendi munere; nam per meos homines dedi litteras, et 
ni fallor, alia oborta copia, 1108 geminavi epistolam. Sed quia non tam 
remetienda amicitiae munia, quam
-----------------------------------------------------------
cumulanda arbitror: oportuit ipso praesertim regrediente, qui me tanto 
litterarum tuarum affecit nomine, referri aliquod officium sermonis mei; 
ut ego utrique vestrum, et ille tibi absolveretur, qui debebat referre 
quod acceperat. Vale, et diligentes te dilige.
        
      


        EPISTOLA XC.
ANTONII amorem in se, suumque vicissim in illum commemorat.
AMBROSIUS ANTONIO.
        
            1.
          Numquam es tacitus mihi, nec umquam tuo
-----------------------------------------------------------
me transmissum silentio querar, qui sciam quod tuo non desim pectori. Nam 
cum id pendas, quod pluris est; qui potes etiam id negare, quod saepe etiam 
in multos defluit, non tam amoris usu, quam officii vicissitudine?
        

          2.
          Ego vero etiam ex meo animo tuam vicem aestimo, ut numquam me 
tibi, et te mihi absentem putem; quoniam semper animis adhaeremus: numquam 
tuas litteras mihi deesse opiner, aut meas tibi; cum te quotidie coram 
alloquar, in te oculos, studia, atque omnia officia mea dirigam.
        

          3.
          His tecum delectat congredi; nam litterae tuae, ut aperte cum 
individuo pectoris mei loquar, verecundari me faciunt. Unde peto ut supersedeas 
gratiarum relatu; mihi enim mei in vos officii summa
-----------------------------------------------------------
merces est, si me debito erga vos muneri non defuisse arbitrarer. Vale, 
et nos dilige, quia ego quoque te diligo.
        
      


        EPISTOLA XCI.
CANDIDIANUM laudat, ac se deprimit.
AMBROSIUS CANDIDIANO fratri.
        
            1.
          Summus quidem splendor in sermone est tuo, sed magis in affectu 
elucet mihi; nam in epistolis mentis tuae aspicio fulgorem, dilectissime 
frater ac beatissime. Dominus te benedicat, et det tibi suam gratiam; nam 
et ipse in epistolis tuis vota magis, quam mea merita recognosco. Quae 
enim merita mea tantis tuis aequentur sermonibus? Dilige nos, frater; quia 
nos te diligimus.
        
      

  