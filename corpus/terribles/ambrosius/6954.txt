######################################################################

 	

        De fuga saeculi


          417 


          CAPUT PRIMUM.
Hominem non posse terrenas illecebras et cupiditates fugere, nisi divinum 
adsit praesidium. Quot ille impedimenta a sensibus patiatur; quamque eum 
necesse sit tristia laetis anteponere, cum in his nihil nisi vanitas reperiatur. 
Tandem qui salvus esse velit, supra mundum ascendat, oportere.
-----------------------------------------------------------

          
              1.
            Frequens nobis de effugiendo saeculo isto est sermo; atque 
utinam quam facilis sermo, tam cautus et sollicitus esset affectus. Sed 
quod pejus est, frequenter irrepit terrenarum illecebra cupiditatum, et 
vanitatum offusio mentem occupat; ut quod studeas vitare, hoc
-----------------------------------------------------------
cogites, animoque volvas: quod cavere difficile est homini, exuere autem 
impossibile. Denique voti eam magis esse rem quam effectus testatur Propheta 
dicendo: Declina cor meum in testimonia tua, et non in avaritiam. Non 
enim in potestate nostra est cor nostrum, et nostrae cogitationes, quae 
improviso effusae mentem animumque confundunt, atque alio trahunt quam 
tu proposueris, ad saecularia revocant, mundana inserunt, voluptuaria ingerunt, 
illecebrosa intexunt; ipsoque in tempore quo elevare
-----------------------------------------------------------
mentem paramus, insertis inanibus cogitationibus, ad terrena plerumque 
dejicimur.
          

            2.
            Quis autem tam beatus qui in corde suo semper ascendat? Sed 
hoc sine auxilio divino qui fieri potest? Nullo profecto modo. Denique 
supra eadem Scriptura dicit: Beatus vir cujus est auxilium abs te, Domine, 
ascensus in corde ejus. Beatus plane quem delectatio non revocat, quem 
non inclinat voluptas, qui ad inferiora non respicit; quod nec ipsius Lot 
uxor potuit evadere. 418 Quo admonitus exemplo Apostolus, posteriora obliviscens, 
et ea quae sunt priora appetens festinabat ad bravium, et pervenire meruit; 
quia ante se Christum videbat, a quo ad justitiae vocabatur coronam. Sed 
pervenit ille qui se ipsum sibi abnegavit, ut Christum lucraretur.
-----------------------------------------------------------
Denique non ipse vivebat, sed vivebat in eo Christus.
          

            3.
            Nam quis inter tot passiones hujus corporis, inter tot illecebras 
hujus saeculi tutum atque intemeratum servare potest vestigium? Respexit 
oculus, et sensum mentis avertit: audivit auris, et intentionem inflexit: 
inhalavit odor, et cogitationem impedivit: os libavit, et crimen retulit: 
tactus contigit, et ignem adolevit. Intravit mors per fenestram, dixit 
Propheta. Fenestra tua est oculus tuus.
-----------------------------------------------------------
Si videas mulierem ad concupiscendum, intravit mors: si audias sermones 
meretricios, intravit mors: si luxuria sensus tuos capiat, penetravit mors. 
Et ideo qui vult ascendere, non laeta saeculi, non amoena, non delectabilia, 
sed plena doloris et fletus sequatur; melius est enim ire in domum luctus, 
quam in domum gaudii. Denique nec Adam de paradiso descendisset, nisi delectatione 
deceptus esset.
          

            4.
            Pulchre igitur David, qui periculosos hominis etiam ipsos aspectus 
fuerat expertus, beatum illum dicit, cui spes omnis in Dei nomine est. 
Sic enim non respicit in vanitates, et insanias falsas, si semper in Christum 
intendat, semper Christum interioribus oculis aspiciat. Unde iterum ad 
ipsum conversus ait: Averte oculos meos, ne videant
-----------------------------------------------------------
vanitatem. Vanitas circus est, quia nihil prodest: vanitas est equorum 
velocitas, quia mendax ad salutem est: vanitas theatrum est: vanitas ludus 
omnis: Omnia vanitas, inquit Ecclesiastes, quae in hoc saeculo sunt. 
Denique qui salvus esse vult, supra mundum ascendat, quaerat Verbum apud 
Deum, fugiat hunc mundum, terras relinquat. 419 Non enim potest percipere 
illud quod est, et est semper, nisi prius hinc fugerit. Unde et Dominus 
volens Patri Deo appropinquare, ad apostolos ait: Surgite eamus hinc.
          
        


          CAPUT II.
Saeculum fugiendum docet lex de civitatibus refugii, de quibus quatuor 
discutiuntur; primum, cur illae in sorte levitarum delectae: secundum, 
cur numero sex: tertium, cur earum tres ultra Jordanem, ac totidem in terra 
Chananaea: quartum, cur homicida mortem pontificis ibi jubeatur exspectare. 
Quae omnia diversis virtutibus accomodantur.
-----------------------------------------------------------


            5.
            Docet te etiam lex fugiendum saeculum, Deum sequendum. Quid 
enim aliud docet, cum dicit: Disponetis vobis civitates ad refugium, et 
erunt vobis refugia, quo refugiat homicida omnis, qui percusserit animam 
invitus? Et infra: Sex civitates ad refugia erunt vobis, tres civitates 
dabitis trans Jordanem, et tres civitates dabitis in terra Chanaan? 
Aperte quidem confugientibus hoc crimen homicidii refugia proposita sunt. 
Sed consideremus altius. Quatuor sunt quae admonent
-----------------------------------------------------------
profundius esse spectanda arcana lectionis istius. Unum, qua ratione ex 
his civitatibus quae levitis in portionem sorte obvenerunt, sex civitates 
ad refugium datae sint homicidii crimine laborantibus, cur non etiam aliarum 
tribuum civitates ad hoc munus deputatae. Secundum, qua ratione sex numero; 
non enim otiose numerus hic praescriptus videtur neque plurium neque pauciorum 
civitatum. Tertium, cur
-----------------------------------------------------------
tres ultra Jordanem civitates, et tres in regione Chananaea dispositae 
sint, quae refugio peccantibus forent. Quartum, cur dinumeratio et definitio 
temporis comprehensa sit, intra quod habitet homicida in civitate refugii, 
quoad moriatur sacerdos magnus, et post mortem sacerdotis magni revertatur 
homicida in civitatem habitationis suae. De singulis ergo oportet dicere, 
atque eo ordine quo proposuimus, quaesita absolvere.
          

            6.
            Competenter itaque levitarum civitates datas ad refugium primo 
explicandum est. Congrue autem provisum liquet; quia levitae fugitantes 
sunt mundi hujus, ut placeant Deo, relinquant patriam, parentes, filios, 
omnem cognationem, ut adhaereant uni Deo. Denique et Abrahae dictum est: 
Exi de terra
-----------------------------------------------------------
tua, et de cognatione tua, et de domo patris tui. Sed forte dicas: 
Levita non erat. Sed habebat in lumbis suis Levi, ut legimus ad Hebraeos 
scriptum. Et Dominus levitis dicit, cum discipulis suis, hoc est, apostolis 
dicit: Si quis 420 vult post me venire, abneget semetipsum, et tollat crucem 
suam, et sequatur me. Quamquam ad omnes jam dictum sit: Vos autem genus 
electum, regale sacerdotium, gens sancta, populus in adoptionem. Venit 
plenitudo, reliquiae cessarunt. Christus enim omnes vocavit, omnibus profecto 
patet, ut omnes sequantur, omnibus regnum propositum, et vita aeterna.
          

            7.
            Ergo cui Deus portio est, nihil debet curare nisi Deum, 
ne alterius impediatur
-----------------------------------------------------------
necessitatis munere. Quod enim ad alia officia confertur, hoc religionis 
cultui, atque huic nostro officio decerpitur. Haec enim vera est sacerdotis 
fuga, abdicatio domesticorum, et quaedam alienatio charissimorum; ut suis 
etiam se abneget, qui servire Deo gestit. Recte ergo fugaces fugacibus 
commendavit aeternae legis sanctio; ut qui hunc mundum obliti sunt, eos 
recipiant qui peccata sua condemnantes atque opera, oblivionem vitae superioris 
expetant, et saecularia quae gesserint, abolere desiderent. Fugitans igitur 
est suorum sacri altaris ejus minister. Unde Dominus quasi princeps sacerdotum, 
formam levitis in Evangelio dans suo dixit: Quae est mater mea, aut qui 
sunt fratres mei? Hoc est, non agnosco matrem, non recognosco fratres,
-----------------------------------------------------------
ignoro proximos. Mater mea et fratres mei ii sunt, qui audiunt verbum Dei, 
et faciunt. Solum ergo verbum Dei novit minister, cum eos novit in 
quibus operatur Verbum Dei. Et ideo exsul est mundi, fugitans corporis, 
fugitans passionum, abdicat se omnibus, ut solus remaneat, sicut Elias 
dixit: Et ego relictus sum solus. Sed non erat solus cum quo erat Christus. 
Et ipse
-----------------------------------------------------------
Dominus relictus est solus: Sed non sum, inquit, solus, quoniam Pater mecum 
est.
          

            8.
            Est etiam illa causa quia levitae ministri sunt Dei. Et ideo 
ipsorum civitates fugientibus homicidis per legem deputantur, quia ipsis 
jus est divina mandata exsequi circa eos qui crimen mortale admiserint. 
Nescit Ecclesia publicare leges suas. Novit ut Dominico sacerdos obediat 
imperatui. Audi Levitam dicentem: Tradidi hujusmodi hominem satanae in 
interitum carnis; ut spiritus salvus sit in die Domini nostri Jesu Christi. 
Percussus igitur levitico gladio moriatur sensus carnis in nobis, ut vivat 
anima nostra. Nisi enim sensus carnis occiderit, nullus potest esse fructus 
vitae aeternae.
          

            9.
            Sex autem civitatum refugia sunt, ita ut prima
-----------------------------------------------------------
civitas sit cognitio Verbi, et ad imaginem ejus forma vivendi. Quicumque 
enim eam cognitionem fuerit ingressus, tutus a poena est, secundum quod 
et Dominus ait: Jam vos mundi estis propter sermonem quem locutus sum vobis. 
Et alibi: 421 Haec est autem vita aeterna, ut cognoscant te solum Deum 
verum, et quem misisti Jesum Christum. Haec est igitur civitas velut 
metropolis, cui adjacent aliae quinque civitates levitarum. Secunda civitas, 
consideratio divinae operationis, qua creatus est mundus. Tertia civitas, 
contemplatio potestatis regiae et majestatis aeternae. Quarta civitas, 
propitiationis divinae contuitus. Quinta civitas, legis divinae contemplatio, 
quae praecipit quid faciendum sit. Sexta quoque civitas, portio legis quae 
praescribit
-----------------------------------------------------------
quid non faciendum sit. Quanta abundantia divinae misericordiae, quantae 
divitiae pietatis ejus, ut singulorum studia, fragilitatesque humanae conditionis 
considerans, quibus et inviti ac reluctantes ad culpam ducimur, et non 
voluntaria delicta victi illecebris frequenter committimus, diversa nobis 
refugia proponat, sex videlicet urbium; ut quo numero mundus formatus est, 
eodem numero adversus mundana vitia et saeculi hujus naufragia remedium 
provideretur.
          

            10.
            Primum igitur remedium est, ut si cui boni propositi viro culpa 
irrepserit, is sine ulla comperendinatione, si perfectam velit habere securitatem, 
ad ipsam rerum omnium arcem properet, ubi Verbum est Dei in illo sinu patrio, 
id est, arcano ac recessu
-----------------------------------------------------------
Dei, ubi est fons sapientiae, unde pro morte vitae aeternae hauriat potum 
immortalem. Secundum est remedium, ut qui non potest cognitionem boni illius 
praelibare, et tardior vel ingenio est, vel fidei comprehensione; quoniam 
veloci mentis vigore atque ingenii acumine ad cognitionis summa contenditur, 
saltem opera Domini consideret, atque ex his quae facta sunt, tanti contempletur 
operis auctorem; quoniam ex his bonis quae sunt in constitutione istius 
creaturae (bona enim valde sunt, sicut Dominus dixit) bonum illud summum 
atque aeternum comprehenditur. Qui ordo rerum? Quae disciplina? Quae gratia? 
Nonne his quamvis tardum, ingenium diligere auctorem suum provocatur? Etenim 
si parentes, quia nos genuerunt, amamus: quanto
-----------------------------------------------------------
magis diligere debemus creatorem parentum, auctoremque nostrum? Ergo operatoria 
virtus Dei etsi non videtur, tamen ex suis operibus aestimatur, operatoremque 
opera sua produnt, ut intelligatur qui non comprehenditur. Unde et Dominus 
ait: Si mihi non creditis: vel operibus credite. Bona igitur etiam 
haec civitas ad refugium, quae aedificatoris sui testificatur gratiam, 
et affectum nostrum excitat, ut ejus simus cupidiores, qui tantam nobis 
fabricae hujus videatur contulisse pulchritudinem. Tertius ordo est regalis 
potestatis contemplatio, ut subjiciamur regi, si non deferimus honorem 
tamquam parenti. Metu enim praesidentis plerumque fit obediens potestati, 
qui est salutis ingratus; ut necessitatem sobrietatis agnoscat, qui noluit 
ac nequivit
-----------------------------------------------------------
gratiam pietatis agnoscere. Corrigit ergo necessitas, quem pietas provocare 
debuerat.
          

            11.
            Hae sunt tres civitates trans Jordanem, perfectiori prudentiae 
ad refugium datae; ut primo culpam fugiamus inductione animi, conformes 
ad imaginem Dei. Ita enim creati sumus, dicente Deo: Faciamus hominem ad 
imaginem et similitudinem nostram. Haec ergo primae illius civitatis 
422 lex est. Deinde si per fragilitatem carnis et mundi illecebras ita 
mentem nostram formare non possumus, reverentia paternae generationis et 
sedulitate prolis peccatum levemus. Charitas enim multitudinem peccatorum 
operit. Qui ergo ad imaginem Dei esse non potuerit, sit ad plenitudinem 
charitatis. Illa civitas
-----------------------------------------------------------
culpam excludit, haec solvit. Haec denique lex secundae civitatis: Diliges 
Dominum Deum tuum ex toto corde tuo, et ex tota anima tua, et ex tota virtute 
tua. Sed si rursus angusti animi et minuti sunt, qui abundantiam charitatis 
et gratiam recipere non possunt, habes tertiam civitatem; ut divinae potestatis 
formido te sobrium faciat, et inflectat metus. Et haec lex tertia: Dominum 
Deum tuum adorabis, et ipsi soli servies. Hae igitur praecipuae virtutes, 
et ideo paucorum non plurium, supra Jordanem positae; ut exprimas quasi 
imago archetypum, diligas quasi filius patrem, adores quasi subditus regem.
          

            12.
            Qui autem Jordanem transierint, Jordanis autem descensio eorum 
dicitur: qui descenderint ergo
-----------------------------------------------------------
ex illis superioribus virtutibus ad haec inferiora, id est, in quibus integritas, 
charitas, humilitas vacillaverit, habent propiora homini refugia quae petant; 
ut qui obnoxii delictis, et inflexi vitiis sunt non voluntariis, sperent 
Dominum sibi reconciliari posse, si veniam petant; sperent posse se corrigi, 
si praecepta sequantur coelestium Testamentorum, quibus aut informamur 
ad innocentiam, aut revocamur a culpa. Hae igitur intra Jordanem civitates 
sequentes sunt, ut propitiemus nobis Deum, sequamur quae jubet, vitemus 
quae prohibet. Sit ergo propitiandae divinitatis ambitio, sequendae praeceptionis 
obeditio, interdictae praevaricationis cautio, quibus propitiatoriam Dei 
misericordiam, et nomotheticen ejus providentiam vel institutorum obsequio, 
vel interdictorum
-----------------------------------------------------------
declinatione veneremur.
          

            13.
            Quartum superest, quod de morte summi sacerdotis ait: Quia 
usque ad illud tempus erit in civitate refugii homicida ille, donec moriatur 
sacerdos magnus (Josue, XX, 6). In quo secundum litteram haeret interpretatio. 
Primum ipsa fuga sorte magis quam aequitate alicujus examinis definita: 
deinde in causis paribus impar eventus; poterat enim fieri ut post homicidae 
illius refugium sequenti die obiret magnus sacerdos. Quae autem sub incerto 
sententia? Ergo quia haeret littera, quaeramus spiritalia. Quis est iste 
magnus sacerdos, nisi Dei Filius, Verbum Dei, cujus advocationem pro nobis 
habemus apud Patrem, qui exsors est omnium voluntariorum et accidentium 
delictorum, in quo consistunt omnia quae in terra sunt,
-----------------------------------------------------------
et quae in coelo? Vinculo enim Verbi constricta sunt omnia, et ejus continentur 
potentia, et in ipso constant; quoniam in ipso creata sunt omnia, et in 
ipso habitat omnis plenitudo. Et ideo omnia manent, quia dissolvi illa 
non sinit, quae ipse constrinxit, quoniam in ejus voluntate consistunt. 
Omnia enim
-----------------------------------------------------------
quoad vult, suo imperio coercet et regit, et naturali concordia ligat. 
Vivit igitur Verbum Dei, et maxime in animis vivit piorum, nec umquam moritur 
plenitudo divinitatis. Numquam enim moritur sempiterna divinitas, et aeterna 
Dei virtus. Sane moritur nobis, si a nostra 423 anima separatur, non quo 
morte corrumpatur, sed quo dissolvatur atque exuatur mens nostra ab ejus 
conjunctione. Mors enim vera est Verbi et animae separatio. Denique statim 
incipit anima peccatis patere voluntariis.
          
        


          CAPUT III.
Memorata superiori capite virtutum genera etiam in Apostolo non tam adumbrata, 
quam expressa haberi, collectis ejusdem variis testimoniis demonstrat.

            14.

-----------------------------------------------------------
Habemus haec genera non adumbrata, sed expressa virtutum in Apostolo, dicente 
eo: Ita quod in me est, promptus sum et vobis qui Romae estis, evangelizare. 
Non enim erubesco Evangelium. Virtus enim Dei est in salutem omni credenti, 
Judaeo primum et Graeco. Justitia enim Dei in eo revelatur, id est, in 
eo qui credit. Denique addidit: Ex fide in fidem, sicut scriptum est: 
Justus autem ex fide vivit. In quo igitur justitia Dei revelatur, nisi 
in eo qui conformis est imaginis Filii Dei? Habes primum praeceptum ad 
imaginem Dei. Secundum, quia invisibilia illius per ea quae facta sunt, 
intelliguntur, id est, sempiterna virtus ejus et divinitas operibus ejus 
cognoscitur, haec est operatoria virtus. Tertium de imperiali potestate, 
quia Verbum Dei regale est, et
-----------------------------------------------------------
judiciale, et plenum justitiae sacerdotalis, remunerationem bonorum actuum, 
et retributionem malorum venturis in judicium suum servans, de quibus ait 
Apostolus: Scimus autem quoniam judicium Dei est secundum veritatem in 
eos qui talia agunt. Itaque qui veritatem et justitiam Dei cognovit, 
non debet ea agere quae morte digna sunt. Sequitur bonitas Dei propitiatoria 
utique, de qua dicit: An divitias bonitatis ejus, et patientiae, et longanimitatis 
contemnis? Ignoras quoniam bonitas Dei ad poenitentiam te adducit? 
Id est, debet te adducere. Provocat te, quia bonus est Deus, ut sperare 
possis tuorum peccatorum indulgentiam. Non vult enim vindicare, qui est 
paratus ignoscere. Subtexuit etiam legislationem, id est, nomotheticen; 
ut si quis contemplatione
-----------------------------------------------------------
divinae bonitatis resolvitur, et magis ad negligentiam quam ad poenitentiam 
provocatur, legem sequatur. Quoniam et quicumque, inquit, sine lege peccaverunt, 
sine lege et peribunt: et quicumque in legem peccaverunt, per legem judicabuntur 
(Ibidem, 12).
          
          
-----------------------------------------------------------



            15.
            Lex autem gemina est, naturalis, et scripta. Naturalis in corde: 
scripta in tabulis. Omnes ergo sub lege, sed naturali. Sed non est omnium 
ut unusquisque sibi sit lex. Ille autem sibi lex est, qui facit sponte 
quae legis sunt, et in corde suo scriptum opus legis ostendit. Habes quae 
bona legis sunt; quae tamen non solum scire vel audire perfunctorie, sed 
etiam facere debemus. Non enim auditores legis justi sunt apud Deum, sed 
factores legis justificabuntur. Cognovisti etiam 424 quae mala sunt. Primum 
natura ipsa boni operis magistra est. Scis non furandum, et servum tuum 
si furtum tibi fecerit, verberas; et si quis ad uxorem tuam affectaverit, 
persequendum putas. Quod ergo in aliis reprehendis, ipse committis? Qui 
praedicas non furandum, furaris? Qui dicis non adulterandum,
-----------------------------------------------------------
adulteras? Secuta est etiam lex quae data est per Moysen. Per legem autem 
agnitio peccati. Accepisti etiam quid declinares, et ea agis quae prohibita 
cognoscis? Lex autem quid operatur, nisi ut omnis mundus fieret subditus 
Deo; quia non solum Hebraeo lata est, verum etiam advenam vocavit, quae 
non exclusit proselytum. Sed quia lex os omnium potuit obstruere, non potuit 
mentem convertere, ideo ultimum remedium postremae illius civitatis debebatur, 
in quo esset refugium salutare; ut mors principis sacerdotum ab omni nos 
mortis liberaret formidine, atque exueret metu.
          

            16.
            Quis ille est, nisi de quo lectum est: Ecce Agnus Dei, ecce 
qui tollit peccatum mundi
-----------------------------------------------------------
. . . . . Quem proposuit Deus propitiatorem per fidem in sanquine ipsius 
ad ostensionem justitiae suae. Accipe autem quia ipse princeps est 
sacerdotum magnus. Pater juravit de eo dicens: Tu es sacerdos in aeternum. 
Recte in aeternum, qua alii temporales omnes sub peccato, hic autem impraevaricabile 
habet sacerdotium: omnes sub morte, hic autem semper vivens; quoniam qui 
salvare alios potest, ipse perire quemadmodum posset? Talis enim, inquit, 
nobis decebat. Recta elocutio. Siquidem et apud eos qui verborum et 
elocutionum delectum habuerunt, hujusmodi invenitur, dicente aliquo: Locum 
editiorem quam victoribus decebat. Quod ideo non praeterii, ut sciamus 
quia Apostolus naturalibus magis quam
-----------------------------------------------------------
vulgatis, aut secundum artem utitur verbis. Talis ergo, inquit, nobis decebat 
princeps, sacerdos, justus, sanctus, innocens, immaculatus, segregatus 
a peccatoribus, et excelsior coelis factus. Hoc est igitur Verbum, quod 
supra coelos habitans illuminat omnia. Unde et unctus naturaliter legitur 
a Deo Patre; quia lumen est verum, quod illuminat omnem hominem venientem 
in hunc mundum. Hoc est Verbum
-----------------------------------------------------------
Dei, in quo est magnum sacerdotium, cujus Moysesin illo vestimento 
principis sacerdotum indumenta describit intelligibilia, quod virtute sua 
induit mundum, et tamquam eo amictus fulget in omnibus. Induit enim cognationem 
generis humani per hujus corporis susceptionem, et inenarrabilem charitatem, 
infundens se omnibus spiritu et plenitudine divinitatis suae, de cujus 
plenitudine omnes accepimns; ut sciamus supereminentem scientiae charitatem 
Christi, et impleamur in omnem plenitudinem Dei. Caput est enim omnium 
Christus, ex quo totum corpus producitur, et mutua sibi connexione conjungitur, 
incrementum sui in aedificationem charitatis accipiens. Hoc est igitur 
Verbum 425 quod supereminet, quod Moysi in illius arcae testimonii
-----------------------------------------------------------
aedificatione dicit: Immittes in arcam testimonia quaecumque dabo tibi, 
et facies impositionem propitiatorii. Et infra: Impones propitiatorium 
super arcam desuper, et immittes testimonia quae dabo; et innotescam tibi 
inde, et loquar tibi desuper, hoc est, inde ubi super coelos est, ubi 
apud Patrem est, inde tibi loquar.
          
        


          CAPUT IV.
Quid sit fugere saeculum, cum exhortatione ad illud ejusque contagionem 
fugiendam. Fugam illam gloriosam esse cum plurimorum Patrum exemplis ostenditur, 
tum praecipue sancti Jacob. Quam feliciter illi cesserit ita fugisse; et 
cur apud eum Laban nihil suum reperire potuerit?

            17.

-----------------------------------------------------------
Accedamus itaque, fidei suffragio subnixi, et ejus remigiis sublevati, 
ad illam sedem gratiae, fugientes hoc saeculum et ejus contagionem. Hoc 
est autem fugere, abstinere a peccatis, ad similitudinem et imaginem Dei 
formam virtutum assumere, extendere vires nostras ad imitationem Dei secundum 
mensuram nostrae possibilitatis. Vir enim perfectus imago et gloria est 
Dei. Unde et Dominus ait: Perfecti estote, sicut et Pater vester qui in 
coelis est, perfectus est. Hoc est igitur similem esse Dei, habere 
justitiam, habere sapientiam, et in virtute esse perfectum. Deus enim 
est sine peccato. Et ideo qui peccatum fugit, ad imaginem est Dei. Non 
est igitur dubium quod is qui a peccato abstinet, fugit. Unde et Apostolus
-----------------------------------------------------------
clamat: Fugite fornicationem. Persequuntur enim nos peccatorum illecebrae, 
persequitur libido: sed tu fuge tamquam furiosam dominam, quae si comprehenderit, 
nec die nec nocte requiescere sinit, exagitat, urit, incendit. Fuge avaritiam, 
ne te interius comprehendat. Fuge invidiam, quae non solum alienos, verum 
multo magis eum quem possederit, lacerare consuevit. Fuge
-----------------------------------------------------------
perfidiam, ne te suis involvat retibus. Unde et Dominus ait: Cum autem 
persequentur vos in civitate ista, fugite in aliam. Quod si in alia persequentur 
vos, in aliam fugite. Amen dico vobis, non consummabitis civitates Israel, 
donec veniat Filius hominis. Etenim quamvis propter infirmitatem carnis 
fugam nobis suadere videatur: tamen melius fugit, qui fugit illecebram 
saecularem; ut non teneatur divitiarum suarum sollicitudine, non thesauri 
contemplatione, non vitae istius cupiditate; sed directa animi intentione 
festinet ad gloriam regni coelestis, properet ad coronam, nec terrenorum 
contuitu a sui corporis passione revocetur.
          

            18.
            Fuga ergo mors est vel celebrata, vel adumbrata. 426 Et forte 
illas exprimit refugii legitimi
-----------------------------------------------------------
civitates; ut confugiamus ad virtutum culmina, quas pro praemiis bono foeneratori 
alibi dispensat dicens: Quia in modico fidelis fuisti, eris potestatem 
habens super decem civitates. Lex vetus novit civitates: sed quia legem 
implevit, qui potuit dicere: Non veni solvere legem, sed implere, perfectiorem 
numerum remunerationis indulget.
          

            19.
            Non ergo erubescamus fugere. Gloriosa enim haec fuga est fugere 
a facie peccati. Sic fugit Jacob, matre suadente. Dixit enim Rebecca: Exsurgens 
fuge in Mesopotamiam. Sic fugit et Moyses a facie regis Pharao, ne 
illum aula regia coin quinaret, ne irretiret potentia. Denique pretiosius 
Aegypti divitiis aestimavit opprobrium Christi.
-----------------------------------------------------------
Sic fugit etiam David a facie regis Saul, a facie Abessalon. Denique fugiens 
addebat incrementa pietatis, qui et insidiatori pepercit, et parricidae 
salutem rogavit. Sic fugit et populus Hebraeorum, ut fides ejus et vita 
inter fluctus sibi aperiret viam. Fuga illa erat trames innocentiae, virtutis 
via, pietatis assumptio. Audeo dicere, sic fugit et Jonas in Tharsis non 
corporis fuga, sed mentis ascensione, qui usque ad Christi ascendit similitudinem, 
ut fieret typus Christi. Sicut enim fuit Jonas in ventre ceti tribus diebus, 
et tribus noctibus: sic erit, inquit, et Filius hominis in corde terrae 
tribus diebus, et tribus noctibus. Nam si sic non fugisset, numquam 
de ventre ceti esset auditus.
-----------------------------------------------------------

          

            20.
            Sed si dubitas, doceat te Rebecca quam beata sit fuga, quam 
suscepit Jacob. Suasit Rebecca. Et fuge, inquit, in Mesopotamiam; Isaac 
dicit: Surgens vade in Mesopotamiam, in domum Bathuel. In hymnis vel oraculis 
a plerisque (ut ante nos scriptum est) Bathuel sapientia dicitur, interpretatione 
autem Latina, filia Dei significatur. In domum ergo sapientiae mittitur 
Jacob, et accipere admonetur uxorem a filiabus Laban, qui habitabat in 
Charris, quod significat cavernas, in quibus species est sensuum, qui sunt 
tamquam in cavernis corporis, ut visus in oculis, auditus in auribus, odoratus 
in naribus, in ore sapor. Qui enim delectatur hoc mundo, et tripudiat in 
voluptatibus corporis, obnoxius est sensuum passionibus, atque in his habitat
-----------------------------------------------------------
et diversatur. Unde ei dicit Rebecca habitandum paucos dies cum illo, non 
multo tempore; ne corporeis coloretur voluptatibus, et saeculi capiatur 
illecebris.
          

            21.
            Persuadet autem habitare, ut discat studiosius disciplinae 
virtutis sensum, et velut situs quosdam carnis atque regiones, ut se cognoscat, 
et noverit vehementiam carnis, quid et qua causa 427 creatus sit, et quemadmodum 
unusquisque sensus operetur. Qui viderit, inquit, mulierem ad concupiscendum 
eam. Male sic videt oculus. Videat ergo oculus, et fungatur suo munere, 
non lubricae mentis imperio dirigatur ad lapsum, ut vitium referat pro 
officio. Breve ergo tempus ad cognoscendos sensus, vel potius experiendos 
datur, et fortasse tenerioris
-----------------------------------------------------------
adolescentiae prima exordia; statimque revocatur, ne diutius titubet in 
lubrico, et dividua quadam inundatione corporis hujus et saeculi mergantur 
animi interiora vestigia. Cum autem vel expertus fuerit, vel steterit in 
instabili et incerto atque humido solo, revocatur a matre patientia vel 
perseverantia, quae dicit: Mittam ad te, et accersiam te inde; ut et 
illic in lubrico tutum portum invenias sapientiae, quae te non sinat tamquam 
in naufragio fluctuare, et reversus perseverare circa Dei noveris cultum, 
et sis in conventum gentium, significans ejus fide Ecclesiam gentium congregandam.
          

            22.
            His igitur patientiae et perseverantiae instructus disciplinis, 
profectus Jacob
-----------------------------------------------------------
copulam sibi acquisivit de sapientia consorte propositi, opimam dote prudentiae, 
cum qua vitae tempora sine ulla offensione transcurreret. Addito igitur 
thesauro sapientiae, variarum sibi ovium instituit gregem: sed illum rationabilem, 
virtutum plurimarum diversitate fulgentem. Unde et jactantiam carnis ejus 
recidit, quod significat femoris stupor, salva sacri interpretatione 
mysterii. His ergo virtutibus veluti gradibus quibusdam mens ejus ascendit 
in coelum, et Dei secreta cognovit, et confirmatus est et repletus; ut 
Laban scrutans domum ejus nihil apud eum inane, nihil vacuum reperiret, 
nulla simulacra, nullam effigiem vanitatis. Non enim apud eum erat imago, 
sed veritas: non effigies ignaviae, sed solida forma justitiae,
-----------------------------------------------------------
et verae virtutis expressio intelligibilis. Itaque Laban perscrutatus est 
domum ejus spiritalem, et non invenit effigies. Plena enim erat non figurarum, 
sed negotiorum.
          

            23.
            Potuisset autem invenire fundamenta virtutum et culmina, nisi 
caecitatem cordis, et perfidae mentis caliginem detulisset. Denique ea 
improbitatis caecitate suffusi mentem Sodomitae, ostium nequaquam sancti 
Lot invenire potuerunt. Unde enim mens impia videre potuit viri sancti 
vel exitum, vel ingressum? Ipse quoque Dominus in Evangelio ait: Venit 
enim princeps mundi hujus, et in me invenit nihil. Quomodo nihil invenire 
potuit in eo, in quo plenitudo divinitatis habitabat, et inhabitabat corporaliter, 
de quo virtus exibat, et
-----------------------------------------------------------
sanabat omnes? Quomodo nihil invenire potuit in soliditate virtutis, ubertate 
sapientiae, intelligentiae, justitiae? Ipse dixisti: Domine: Plenus sum; 
ipse dixisti: Mitte manum tuam in latus meum, et noli esse incredulus, 
sed fidelis. Misit manum qui non credebat, et Dominum te et Deum reperit. 
Non ergo tu vacuus, sed ille caecus et inanis princeps istius mundi, qui 
nescit nisi sua cernere, nescit nisi sua invenire; ea quae Christi sunt, 
nescit agnoscere. 428
          

            24.
            Aut si sic quemadmodum plerique habent: Non inveniet in me 
nihil, hoc est, non inveniet in me malitiam, quia malitia nihil est: non 
inveniet mortuum, quia mortuus non est. Sed quomodo in eo mortuum reperiat, 
qui vivificat mortuos, et vocat
-----------------------------------------------------------
ea quae non sunt, tamquam ea quae sunt? Non inveniet, inquit, peccatum 
in me, qui mundi peccatum abstuli. Quomodo enim nihil habet, qui omnia 
habet? Et, quod plus est, omnia habet, quae Pater habet, sicut ipse ait: 
Omnia quae Pater habet, mea sunt.
          
        


          CAPUT V.
Cur hinc fugere debeamus, et quomodo transire cum Moyse, ut videamus Deum, 
calceamenta pedum solventes: quomodo etiam relinquere umbram hujus vitae, 
et cum sancto David, si non ut aquila, saltem ut passer; si non ad coelum, 
saltem ad montes evolare.

            25.

-----------------------------------------------------------
Fugiamus ergo hinc, ubi nihil est, ubi inane est omne quod magnificum putatur 
esse, ubi et qui se putat quid esse, nihil est, et omnino non est. Vidi, 
inquit, impium superexaltatum et elevatum ultra cedros Libani, et transivi, 
et ecce non erat. Et tu transi sicut David, transi sicut bonus servus, 
ut dicatur tibi: Transi, recumbe. Transi sicut Moyses, ut videas Deum 
Abraham, Isaac, et Jacob, et videas visum magnum. Hoc est visum magnum, 
sed si videre vis, solve calceamentum
-----------------------------------------------------------
pedum tuorum, solve omne vinculum iniquitatis, solve cingula saeculi, relinque 
calceamentum quod terrenum est. Ideo Jesus sine calceamento, auro et argento 
apostolos destinavit, ne secum terrena portarent. Qui enim bonum quaerit, 
non in calceamento, sed in pedum velocitate et decore laudatur, dicente 
Scriptura: Quam speciosi pedes evangelizantium pacem, evangelizantium bona! 
Solve ergo calceamentum pedum tuorum, ut speciosi sint ad evangelizandum. 
Solve dixit, non liga. Solve, ut transeas, et illum quem mirabaris 
in terra impium, nihil illic esse, nihil posse reperias. Transi igitur, 
hoc est, fuge de terris, ubi malitia est, ubi avaritia. Ideo dicit tibi 
David: Declina a malo; et fae bonum (Ps.
-----------------------------------------------------------
XXXIII, 15). Declinare fugere est utique. Malum autem in terris, bonum 
in coelo est. Unde et addidit: Inquire pacem, et sequere eam. Pax in coelo 
est. Denique de coelo veniens dicit: Pacem meam do vobis, pacem relinquo 
vobis. Ergo quia fugienda et declinanda sunt mala; mala autem in terris, 
in terris iniquitates: fugiamus terrena, ne nos comprehendant iniquitates, 
quae etiam sanctum comprehenderunt David, sicut ipse testatur dicens: Comprehenderunt 
me iniquitates meae, et non potui ut viderem; eo quod fumo iniquitatis 
oculus animae caecatur, ne videat quae sunt lucida. Sic ergo et Laban bona 
Jacob videre non potuit, et princeps hujus mundi gloriam Christi.
          

            26.
            Sed forte dicas: Cur igitur Jacob ad Laban
-----------------------------------------------------------
missus est, si Laban reprehensibilis? Si nomen consideremus, candidus dicitur 
Latine. Ergo ad splendidiora jubetur egredi Jacob. Sed quia 429 carnalis 
erat, melius intelligimus splendidiora vitae hujus. Quasi nondum perfectus 
primo ad eum vadit, apud quem ad horam exsultaret in luce ejus. Filios 
autem deteriores habebat, id est, tolerabilius nomen, quam opera. Et ideo 
et matris consilio, et
-----------------------------------------------------------
divino oraculo, et ipsius Jacob amatoris disciplinae voluntate cito deseritur 
ac relinquitur.
          

            27.
            Abscondit autem simulacra sancta Rachel, id est, Ecclesia, 
vel prudentia, quia Ecclesia inanes ideas, et vanas nescit simulacrorum 
figuras: sed veram novit Trinitatis substantiam. Denique umbram abolevit, 
splendorem gloriae manifestavit. Relinquamus ergo umbram, qui solem quaerimus: 
deseramus fumum, qui lumen sequimur. Fumus iniquitas est; quia sicut fumus 
oculis, sic iniquitates utentibus ea vita. Umbra vita est: umbra enim est 
nostra haec vita in terra, sicut Job dixit. Quid insuper hic nisi tentationes? 
Omne tempus in sollicitudine, omnis vita in molestiis. In medio, inquit, 
laqueorum ambulamus. Et alius in via
-----------------------------------------------------------
qua ambulabat, extentos sibi sed absconditos laqueos querebatur, ne 
deprehensus caderet. Volebat fugere sicut passer: sed adhuc laqueus contritus 
non erat. Periit, inquit, fuga a me. Gravatas habebat pennas per illam 
tenebrosam aquam in nubibus aeris, et fortasse evolare non poterat. Denique 
illas pennas quaerebat accipere, ut evolaret et requiesceret, sicut scriptum 
est: Quis dabit mihi pennas sicut columbae, et volabo, et requiescam? 
Ubi enim volatus, ibi requies. Denique alibi dicit: Si dormiatis inter 
medios cleros, pennae columbae deargentatae.
          

            28.
            Sed fortasse dicas: Quomodo ergo hic dicit fugam a se periisse, 
qui supra dixerat: Si sumpsero pennas meas ante lucem? Numquid
-----------------------------------------------------------
contrarium est? Absit. Multa enim justorum certamina. Numquid semel athleta 
luctatur? Quoties post coronas multas vincitur in alio certamine! Quoties 
qui saepe vicerat, interdum fluctuat, et in incerto haeret! Et saepe fit 
ut fortibus fortis congrediatur, majoraque oriantur certamina, ubi majora 
virium documenta. Ergo David ubi fugam quaerebat, ut evaderet adversarium, 
et non inveniebat pennas suas, ancipiti fluctuabat certamine. Siquidem 
ubi in potestate habet pennas suas, titulus psalmi in finem est, id 
est, ad perfectionem et consummationem victoriae. Denique quasi victor 
dicit: Domine, probasti me et cognovisti me: tu cognovisti sessionem meam, 
et resurrectionem meam. Merito habebat facultatem volandi, qui pennas 
resurrectionis
-----------------------------------------------------------
acceperat. Hic autem adhuc in spelunca est, id est, in carne, in antro 
quodam istius corporis, cum rege Saul filio duritiae, et intelligibilis 
illius principis potestate decernens, qui non videtur, sed intelligitur. 
Unde et psalmi titulus, intellectus est, quem tamen David positus in 
carne conclusit: sed ut concluderet rogando meruit. Denique a voce precationis 
coepit.
-----------------------------------------------------------

          

            29.
            Adde illud, quod ille ex persona Salvatoris psalmus dicitur; 
iste ex persona David, qui in 430 potestate non habebat victoriam, sed 
sperabat a Christo; et ipse tamen posteaquam expandit ad Deum manus suas, 
tamquam pennas animae suae, et confugit ad Dominum, et Spiritus sancti 
deductionem po: poscit, quo cognosceret viam per quam posset ascendere, 
inclinari vidit coelos, ut Christus descenderet, et rogavit ut eum levaret 
manu sua. Aut forte ideo pennas suas jam non quaerebat, quia perfectior 
factus manum Christi desiderabat.
          

            30.
            Qui vult igitur manu Christi levari, ante ipse evolet, habeat 
pennas suas. Qui fugit saeculum, pennas habeat; et si suas non habet (ne 
forte ille solus habeat suas qui potestatem habet volandi) si suas,
-----------------------------------------------------------
inquam, non habet, ab eo qui habet, accipiat. Qui fugit ergo saeculum, 
volat: Ecce, inquit, elongavi fugiens, et mansi in solitudine. Evolavit 
ergo David sicut nycticorax in domicilio, sicut passer singularis in domo. 
Si autem ad Christum referas, evolavit in corporis passione, ut sub umbra 
alarum suarum protegeret populos nationum. Evolavit divinitate, mansit 
corpore, atque habitavit in deserto; ut plures fierent desertae filii, 
quam ejus quae habebat virum. Illud ergo corpus sequamur, ut et nos resurgamus. 
Ubi enim corpus, ibi et aquilae.
          

            31.
            Qui non potest ut aquila volare, volitet ut passer. Qui non 
potest ad coelum volare, volet ad montes, fugiat ante vallestria, quae 
cito corrumpuntur humore, et ad montes transeat. Transivit ad
-----------------------------------------------------------
montem Segor nepos Abrahae, et salvus factus est: quae autem non potuit 
ascendere affectu femineo reclinata, salutem amisit. Appropinquate montibus 
aeternis, Dominus dicit per Michaeam prophetam: Surgite hinc, quia non 
est vobis hic refrigeratio. Propter spurcitiam corrupti estis corruptione, 
persecutionem passi estis. Et Dominus dicit: Tunc qui in Judaea sunt 
fugiant ad montes, ubi mons Sion, et civitas pacis Hierusalem non terrenis 
sed vivis constructa lapidibus, et decem millia Angelorum, primitivorum 
Ecclesia, perfectorum spiritus, justorum Deus, qui in sanguine suo melius 
locutus est, quam Abel. Ille enim vindictam clamavit, hic indulgentiam: 
ille peccatum fratris accusavit, hic peccatum mundi remisit: ille prodidit
-----------------------------------------------------------
crimen, hic texit secundum quod scriptum est: Beati quorum tecta sunt peccata.
          
        


          CAPUT VI.
Qua ratione qui velit fugere, eum velociter fugere oporteat: quo etiam 
fugiendum sit; et ad quod bonum animas nostras erigere debeamus?

            32.
            Sed qui fugit velociter fugiat, ne comprehendatur:
-----------------------------------------------------------
velociter depraedetur hunc mundum, ut Hebraeus Aegyptum. Qui parturit, 
pariat; ne onusto et degravato iniquitatibus mentis utero, fugere non possit: 
et fugiat non quasi lactantem ferens, sed quasi expeditum: non parvulum 
gestans, sed perfectum in Christo exhibens; fugiat non quasi feriatus in 
sabbato, sed 431 tamquam operarius in negotio: nec tamquam sterilis in 
frigore, sed tamquam opimus in messe. Ideo enim dictum est: Orate ne fiat 
fuga vestra hyeme, vel sabbato. Fuga ergo haec fecunda virtutum est, 
non effecta meritorum. Fuga haec nescit frigus timoris, tremorem mortis, 
contractionem sollicitudinis, dissolutionis otium, lasciviae ferias, torporem 
lentitudinis: sed vitae coelestis requirit impigrum viatorem, regni superioris
-----------------------------------------------------------
competitorem strenuum, divitem agricolam, qui fructus suos cogat, et cogendo 
diripiat.
          

            33.
            Quid enim aliud a te, o homo, quaeritur, nisi ut timeas Dominum, 
requiras eum, post ipsum ambules, comprehendas vias ejus? In quo, inquit, 
comprehendam Dominum? Si comprehendam eum in holocaustis? Non in decem 
millibus haedorum, non in millibus arietum, non in fructibus impietatis 
reconciliatur Dominus, et peccata redimuntur: sed in bona vita Domini gratia 
comprehenditur. Renuntiatum est, inquit, tibi, homo, quid sit bonum, aut 
quid Dominus requirat a te. Quid aliud, nisi ut facias justitiam, et diligas 
misericordiam, et paratus sis ire cum Domino Deo tuo? Dicit tibi ergo Evangelium: 
Surgite, eamus hinc. Dicit tibi lex:
-----------------------------------------------------------
Post Dominum Deum tuum ambulabis. Didicisti quomodo hinc fugias, quid 
moraris? Dicit tibi Evangelium iterum: Progenies viperarum, quis vobis 
demonstravit fugere ab ira ventura? Et dicit hoc illis qui veniebant 
ad baptismum poenitentiae.
          

            34.
            Ergo poenitentia fuga est bona: gratia Dei fuga est bona, in 
quam est assumptio fugientis: desertum fuga est bona, ad quod fugit Elias, 
Elisaeus, Joannes Baptista. Fugit Elias mulierem Jezabel, id est, effusionem 
vanitatis, et fugit ad montem Oreb, quod significat exsiccationem; ut siccaretur 
in eo carnalis profluvium vanitatis, et cognosceret plenius Deum. Erat 
enim ad torrentem Chorrad, quod est cognitio, ubi abundantiam profluentem 
divinae cognitionis
-----------------------------------------------------------
hauriret, ita fugiens saeculum, ut nec cibum corporis hujus exquireret, 
nisi quem aves detulissent ministrae; quamquam esca ejus plerumque terrena 
non fuerit. Denique quadraginta diebus in virtute escae quam acceperat, 
ambulavit. Utique non mulierem fugiebat propheta tantus, sed saeculum. 
An mortem timebat, qui se obtulerat requirenti, et qui dicebat ad Dominum: 
Recipe animam meam, taedium vitae istius sustinens, non cupiditatem? 
Sed fugiebat saecularem illecebram, et conversationis maculosae contagionem, 
et impiae ac praevaricatricis nationis sacrilegia.
-----------------------------------------------------------

          

            35.
            Salomon quoque in mulier' s illius specie corruptelam saeculi 
hujus exponit, et meretricias artes declinandas edocet. Haec est mulier 
aliena et fornicaria, a qua te ut custodias, adhortatur. Ne declines ad 
vias saeculi cor tuum, sed colloces illud in manu Domini, in qua est cor 
regis. Qui enim se ipsum regit, quod pluris est quam aliis imperare, cor 
ejus in manu Dei est, et quo Deus vult, convertit illud. Non mirum si convertit 
in bonum, qui perfectae bonitatis est. In manu ergo Dei simus, ut bonum 
quaeramus, 432 illud bonum incorruptibile atque incommutabile, de quo dicit 
Amos propheta: Exquirite bonum et non malignum, ut vivatis: et sic erit 
vobiscum Dominus Deus omnipotens. Quomodo dixistis: Odio habuimus mala, 
et dileximus
-----------------------------------------------------------
bona? Ubi ergo bonus Deus, ibi bona sunt, quae desideravit videre David, 
et visurum se credidit, sicut ipse ait: Credo videre bona Domini in terra 
viventium. Illa enim bona sunt quae manent semper, quae non queunt 
temporis vel aetatis mutatione corrumpi.
          

            36.
            In illis bonis est qui Deum quaesiverit et invenerit. Ubi enim 
cor hominis, ibi et thesaurus ejus est. Non enim solet bonum datum deprecantibus 
Dominus denegare. Ergo quia bonus Dominus est, et maxime sustinentibus 
se bonus est, ipsi adhaereamus, cum ipso simus tota anima nostra, toto 
corde, tota virtute; ut simus in lumine ejus, et videamus ejus gloriam, 
et delectationis supernae fruamur gratia. Ad illud igitur bonum erigamus 
animos, et in
-----------------------------------------------------------
illo simus, atque in illo vivamus, ipsi adhaereamus, quod est supra omnem 
mentem, et omnem considerationem, et pace utitur perpetua ac tranquillitate. 
Pax autem supra omnem mentem est, et supra omnem sensum. Hoc est bonum 
quod penetrat omnia, et omnes in ipso vivimus, atque ex ipso pendemus: 
ipsum autem supra se nihil habet sed est divinum; nemo enim bonus, nisi 
unus Deus. Quod ergo bonum, divinum; et quod divinum, bonum. Et ideo dicitur: 
Aperiente te manum, implebuntur omnia bonitate. Per bonitatem enim 
Dei nobis universa tribuuntur merito bona, quibus nihil admixtum est mali. 
Haec bona promittit Scriptura fidelibus dicens: Quae bona sunt terrae manducabitis. 
Boni ergo illius similes simus, ut quae bona
-----------------------------------------------------------
sunt adipiscamur. Bonum quod est sine iniquitate, et sine dolo, et sine 
asperitate, cum gratia, cum pietate, cum sinceritate, et benevolentia, 
charitate, et justitia. Itaque omnes virtutes bonitas tamquam mater fecunda 
amplectitur.
          
        


          CAPUT VII.
Maximam esse causam quare hinc fugiamus, cum haec propria sit malitiae 
sedes; ac item quid sit fugere? Malitiam hic non interire, et qua de causa? 
De serpentis damnatione, quidve a sententia in hominem lata differat? Quivas 
accedit ejusdem sententia expositio.

            37.

-----------------------------------------------------------
Est igitur non mediocris causa cur hinc fugere debeamus, ut perveniamus 
a malis ad bona, ab incertis ad fidelia et plena veritatis, a morte ad 
vitam. Ipse quoque Dominus dicendo: Posui ante te bonum et malum, vitam 
et mortem, demonstravit quia bonum vita est, sed aeterna. Si haec enim 
obnoxia saeculo atque ejus malignitati, utique illa est bona, quae non 
corrumpitur et mutatur, quae nullo vitio degenerat, quae virtute acquiritur. 
Fugiamus ergo malitiam saeculi hujus, in quo ipsi dies, inquit, mali 
sunt; et fugiamus impigre. Ideoque Esaias clamat: Convalescite manus remissae, 
et genua dissoluta, id
-----------------------------------------------------------
est, non corporis, sed animae genua, convalescite; ut directum ad coeli 
altissima mentis vestigium possit attolli, ut sit ductus solidior, vita 
maturior, 433 gratia plenior, prudentia circumspectior.
          

            38.
            Hoc est enim fugere, scire quo tendas, ablevare se a saeculo, 
ablevare se a corpore; ne iterum frustra se aliquis extollat, et inflatus 
mente carnis suae non teneat caput, et dicatur de his: Fugerunt, et non 
viderunt. Sed hoc est fugere hinc, mori elementis istius mundi, abscondere 
vitam in Deo, declinare corruptiones, non adtaminare cupiditates, nescire 
quae sunt mundi istius, qui nobis varios gignit dolores exinanit cum repleverit, 
cum exinaniverit, replet. Et haec omnia inania et vacua, in quibus nullus 
solidus est fructus. Mortuus est dives,
-----------------------------------------------------------
et nihil habet; quia non est in Deum dives: et ideo insipiens, quia sapientia 
cultura est Dei, abstinere autem a malis disciplina est.
          

            39.
            Quis ergo non fugiat malitiae locum, officinam improbitatis, 
quae interire nesciat? Denique non otiose signum positum est supra Cain, 
ne quis eum occideret; ut significaretur quod non exstinguatur et auferatur 
a terris malitia. Timebat Cain ne occideretur, quia fugere nesciebat. Augetur 
enim et cumulatur ipso usu malitia, et est sine moderatione, sine fine, 
dolo et fraude decernens, quae factis suis proditur et sanguine peremptorum, 
sicut et Cain proditus est. Versatur itaque in terris malitia, atque istic 
errat; et ideo rogamus voluntatem Dei fieri in terris sicut et in coelis, 
ut et hic sit
-----------------------------------------------------------
innocentia. Itaque malitia quoniam illic jam locum non habet, hic circuit, 
hic saevit, seseque effundit, non mundano illo mersa diluvio, non Sodomitano 
exusta incendio. Denique gravius postea in seminariis pullulavit, usque 
in ipsum parricidales ac sacrilegas injiciens manus universorum auctorem 
salutis. Lex tactum damnat, non aufert malitiam. Ipse Dominus Jesus peccatum 
damnavit, auctorem ejus distulit; ut esset per quem justi probarentur. 
Etenim
-----------------------------------------------------------
quia malum Deus non fecit, sed nequitia diaboli inseruit, vindictam Deus 
distulit; ut ab ipsis quos deceperat, diabolus vinceretur.
          

            40.
            Exercentur ergo decepti, ut et pretium luant facilitatis, et 
sumant studia virtutis, industriam cautionis. Unde ait: Estote astuti sicut 
serpentes. Quare sicut serpentes? Ut et ille spolietur suo, et qui 
alios exuere voluit, amittat quae sunt ipsius, non venena, sed merita naturae. 
Denique dejicitur ille cum tu ascenderis. Scriptum est enim: Videbam satanam 
sicut fulgur cadentem de coelo. Non fulgur, inquit, sed sicut fulgur; 
quia suum lumen amisit, quod habebat antequam tibi tuum lumen vellet auferre. 
Verum forte dicas quia
-----------------------------------------------------------
et de Salvatore legimus, quia sicut fulgur coruscans de sub coelo . . . 
ita erit et adventus Filii hominis. Bene et hic sicut fulgur, quia 
supra fulgur. Denique fulgur de sub coelo: lumen autem verum supra coelum. 
Ergo Satanas sicut fulgur, quia amisit hoc quod habuit: tu autem recepisti 
quod amiseras.
          

            41.
            Non enim ita circa illum sicut circa te soluta est sententia. 
Nam Christi gratia quae te resolvit, illum astrinxit. Manet enim maledictio 
directa in serpentem propter tuam deceptionem. Sic enim dictum est ad eum: 
Maledictus tu ab omnibus 434 pecoribus terrae. Omnium enim communis 
inimicus est, qui fuit hostis bonorum, et pro iis damnatur quos adhuc non 
laeserat; quoniam qui hominem laesit, cui illa omnia subjecta sunt, laesit 
omnia. Communem
-----------------------------------------------------------
etenim legem solvit, qua et ipse homini cum caeteris subditus est. Ideo 
communi odio omnium atque exsecratione maledictio ejus oneratur. Genus 
autem damnationis non mors, sed poena diuturna est: Super pectus, inquit, 
tuum et ventrem ambulabis. Premenda enim fuit noxia conscientia, et 
proterenda malitia, fraudulentumque secretum tamquam a Dei facie relegandum: 
simul ostenditur quod terrena malitia sit, quae in terram recurvet. Denique 
addidit: Et terram edes omnes dies vitae tuae..
          

            42.
            Describi quidem his natura serpentis videtur, sed magis omne 
vas malitiae describitur, omnis serpens improbitatis, qui in ventrem se 
dejicit, atque intra se venenum suum claudit, et intus in pectore suo volvit, 
cogitationibus suis lubricus, et super
-----------------------------------------------------------
fraudes suas ambulans, suis dolis se ipse implicans, movens semper atque 
exagitans sua venena cum cogitat, ventrem quoque, hoc est, seminarium cordis 
sui proterens. Unde pulchre David ait: Alienati sunt peccatores ab utero, 
erraverunt a ventre, locuti sunt falsa. Furor illis secundum similitudinem 
serpentis, sicut aspidis surdae et obstruentis aures suas, quae non exaudiet 
vocem incantantium; et venefici, cum incantatur a sapiente. Propter 
hoc
-----------------------------------------------------------
etiam illud pulchre dictum videtur, quod in libro prophetico legimus: Ventrem 
meum doleo, ventrem meum doleo; quia ibi est malitia, ubi debet esse 
innocentia: et illud plus laborat, quod in nobis debet esse tranquillius: 
atque id nequitiae vestigiis proculcatur, stimulatur unguibus, processu 
quodam improbitatis, incrementoque concutitur, ubi est genitale seminarium 
posteritatis aeternae. Videtur quidem hoc ad id esse referendum, quod dolebat 
perisse quos creavit filios et suscepit, sed multo magis, quod in ventre 
suo verbi seminarium non habebat. Ideo ventrem suum dicit, quasi pretiosissimum. 
Pretiosus enim mentis uterus est, in quo fecunda seges consiliorum verbi 
semine pullulare consuevit, et vitae totius solent atque virtutum ac disciplinarum 
quaedam
-----------------------------------------------------------
membra formari.
          

            43.
            Sed ut revertamur ad propositum, quod malitiam Deus reprimendam 
interim, quam abolendam putaverit, ait ad serpentem: Et inimicitias ponam 
inter te et inter mulierem, et semen tuum et semen mulieris. Ipsa tibi 
observabit caput, et tu illius calcaneum. Ubi inimicitiae sunt, ibi 
discordia est, nocendique studium: ubi nocendi studium, ibi malitia ponitur. 
Ergo discordia inter serpentem et mulierem discordiae malitia subest. Non 
est ergo sublata malitia. Denique servatum est serpenti, ut calcaneum mulieris 
et seminis ejus observet, quo noceat, et venenum suum infundat. Non ergo 
ambulemus in terrenis, et serpens nobis nocere non poterit. Sumamus Evangelicum 
calceamentum quo venenum serpentis excluditur, morsus ejus hebetatur, ut 
simus
-----------------------------------------------------------
calceati pedes in Evangelium. Et fortasse ideo Moyses 435 jubetur solvere 
calceamentum pedum suorum, ut sumeret calceamentum Evangelii; vel quia 
non Moysi, id est, non prophetis, sed apostolis praedicatio Evangelii debebatur. 
Ea est quam supra diximus, dicta in serpentem sententia. In hominem quoque 
cujusmodi directa sit, consideremus.
          

            44.
            Maledictus ille qui auctor est culpae: sed non maledictus est 
iste qui aliena fraude deceptus est; tamen quia non servavit mandatum Dei, 
operum suorum labore damnatur. Maledicitur sane terra, sed in operibus 
peccatoris; et maledicitur, donec resolvatur in terram. Ideo ergo 
suscepit Jesus carnem, ut maledictum carnis peccatricis aboleret; et factus 
est pro nobis maledictum, ut benedictio absorberet
-----------------------------------------------------------
maledictionem, integritas peccatum, indulgentia sententiam, vita mortem. 
Suscepit enim et mortem, ut impleretur sententia, satisfieret judicato: 
Maledictum carnis peccatricis usque ad mortem. Nihil ergo
-----------------------------------------------------------
factum est contra sententiam Dei, cum sit divinae conditio impleta sententiae. 
Maledictum enim usque ad mortem, post mortem autem gratia. Mortui ergo 
saeculo sumus, quid adhuc saeculo decernimus? mortui sumus cum Christo, 
quid adhuc vitae hujus actus requirimus? Mortem Christi in corpore nostro 
circumferimus; ut et vita Christi in nobis manifestetur. Non ergo jam nostram 
illam vitam, sed Christi vitam vivimus, vitam innocentiae, vitam castimoniae, 
vitam simplicitatis, omniumque virtutum. Cum Christo resurreximus, in ipso 
vivamus, in ipso ascendamus; ut serpens calcaneum nostrum quod vulneret, 
in terris reperire non possit.
          
        


          CAPUT VIII.
Quomodo licet hic retineamur corpore, tamen animo fugere possimus, atque 
adeo debeamus; ne cum praetereunte figura hujus mundi opera nostra nosque 
ipsi praetereamus: quod ne contingat, mandata Dei non praetereamus, sicut 
nec ullius disciplinae profectum; quemadmodum plures e sanctis veteribus 
fecisse compertum est.
-----------------------------------------------------------


            45.
            Fugiamus hinc. Potes animo fugere, et si retineris corpore. 
Potes et hic esse, et adesse ad Dominum, si illi adhaereat anima tua, si 
post ipsum cogitationibus tuis ambules, si fide, non specie vias ejus sequaris, 
si ad ipsum confugias. Est enim refugium et virtus, cui dicit David: Ad 
te confugi, et non sum deceptus. Ergo quia Deus refugium, Deus autem 
in coelo, et supra coelos: utique 436 hinc illo confugiendum est, ubi pax, 
ubi requies
-----------------------------------------------------------
ab operibus, ubi epulemur sabbatum magnum, sicut dixit Moyses: Et erunt 
sabbata terrae vobis escae. Epulatorium enim et plenum jucunditatis 
et tranquillitatis est, requiescere in Christo, et ejus delectationem videre. 
Qui ergo confugimus ad Deum, ad mundum revertemur? Qui peccato mortui sumus, 
peccata repetemus? Qui renuntiavimus saeculo et usui ejus, iterum in luto 
ejus haerebimus?
          

            46.
            Fugiamus hinc, quia tempus breve est. Audi quomodo fugias: 
Et qui habent uxores, ita sint ac si non habeant; et qui flent, tamquam 
non flentes; et qui gaudent, tamquam non gaudentes; et qui emunt, tamquam 
non possidentes; et qui hoc mundo utuntur, tamquam non utantur. Praeterit 
enim figura hujus mundi. Non ergo cum praetereunte
-----------------------------------------------------------
figura mundi opera nostra praetereant, ne etiam ipsi praetereamus; sed 
maneamus in veritate. Si maneamus in Christo, manemus in veritate, et cum 
eo manebimus, et non praeteribimus, sed dicemus: Benedictio
-----------------------------------------------------------
Domini super vos, benediximus vobis in nomine Domini. Qui enim praetereunt, 
non possunt dicere, quia non dixerunt praetereuntes viam: Benedictio Domini 
super vos, quemadmodum dixit Propheta. Itaque si volumus non praeterire 
opera nostra, non praetereamus mandata Dei, non praetereamus requirendi 
Jesu Domini diligentiam, emerendi ejus gratiam. Non praeterivit eum illa 
mulier quae usque in pharisaei domum ingressa, in qua Christus recumbebat, 
in pedes ejus superfudit unguentum.
          

            47.
            Non praetereamus disciplinae alicujus profectum, sicut etiam 
Joseph adolescentulus non praeterivit; quia fratres suos requirebat, et 
ad eum festinabat locum, in quo pascebant oves; et cum cognovisset quia 
in Dothaim sunt, perrexit eo. Significatur
-----------------------------------------------------------
autem illo verbo Dothaim defectus idoneus, id est, vanarum opinionum defectus 
non mediocris, sed perfectus et plenus, in quo profectus est animae. Sapiens 
enim quando minuit, addit. Deficiunt enim saeculares opiniones, quae mulieribus 
infirmis comparantur. Unde pulchre quo ostenderetur Sara ad profectum venisse, 
ut generaret risum et laetitiam: Defecerunt, inquit, Sarae fieri muliebria. 
Bona ergo defectio cupiditatum, defectio vanitatis; quia veritatis adjectio 
est. Unde et sanctus David ait: Defecit in salutare tuum anima mea. 
Paritura etenim erat quae concesserat, eoque et promiserat Deus: paritura 
laetitiam, et sobriam illam jucunditatis ebrietatem: paritura ante exspectatum, 
ingenii celeritate 437 partus, facta
-----------------------------------------------------------
sapientiae. Denique et de aliis Hebraeis mulieribus habes, quia Hebraeae 
prius pariunt, quam veniant obstetrices; eo quod animae justorum non 
exspectent artes et disciplinas propter inventionum genera, nec requirant 
adjumenta generandi: sed sponte partus suos fundant, exspectationemque 
praeveniant.
          

            48.
            Nec minus impiger ad inveniendum, quam ad exsequendum Jacob, 
cui cum mater dixisset, ut inferret patri escas, definitionum genera 
suppetisse cernimus. Nam et cito invenit,
-----------------------------------------------------------
et inventorum suorum auctorem testificatus est Deum, in quo et diligentiae 
palma, et ingenii significatur ubertas. Prima ergo definitio in inventione: 
quod invenitur, quaeritur: et quod quaeritur, temporis est: quod temporis 
est, utique diligentiae est. Quod autem praevenit usum temporis, Deus infundit, 
Deus dat: quod Deus dat, naturae, non diligentiae est. Ingenium igitur 
divini est muneris . quod autem divini muneris, hoc naturae. Ingenium ergo 
naturae est, inventio diligentiae: illud sine tempore, hoc indiget tempore. 
Ideoque illud in tempore praesto est, hoc in spatio temporis investigatur: 
illud supra nos, hoc vero ad nos refertur.
          

            49.
            Quaerenti igitur patri cibum verbi (non enim in solo pane vivit 
homo, sed in omni verbo Dei: talem
-----------------------------------------------------------
cibum quaerebat Isaac, talem cibum esuriebat Petrus, quando vidit 
credituri gentilis populi mysteria) Esau praesto non habuit cibum spiritalis 
et velocioris ingenii. Dum iste venatur et quaerit, et praedurum atque 
agrestem sermonem suggerere parat, praevenit Jacob celeri inventione, et 
miti, et prope domestica responsione suave verbum ministrans, quo eum mulceret 
ac delectaret. Unde miratus pater ait: Quid est hoc, quod tam cito invenisti, 
fili mi? Respondit Jacob: Quod tradidit Dominus Deus tuus in manus meas. 
Prima definitio in interrogatione est, secunda in responso. Plena igitur 
omnia reperiens pater quae erant vel ingenii, vel diligentiae, definitionis 
consummatione conclusit dicens: Ecce odor filii mei tamquam odor agri pleni,
-----------------------------------------------------------
quem benedixit Dominus. Ager enim et naturale habet fertilitatis ingenium, 
et culturae diligentiam temporalem, meritoque in eo est plenitudo, cui 
utrumque non deest. Simul cum addiderit: Quem benedixit Dominus, videtur 
naturae gratiam praetulisse cultionis labori. Et confirmavit Esau dicens: 
Juste vocatum est nomen illius Jacob. Supplantavit enim jam me bis, et 
primogenita mea accepit.
          

            50.
            Sed forte dicas: In quo moram fecit, qui ad venationem a patre 
missus est? Sed considera quia et pater pronuntiavit, quia paratum habere 
non posset,
-----------------------------------------------------------
quod spiritaliter petebatur; et ideo quia deficiebat ingenio, vel diligentiae 
subsidium ut adjungeret, exigebat. Celeritatis quoque admonet, qui ait: 
Cape arcum et sagittam. Accepit tamen et diligentiae fructum, qui 
agnovit superius 438 esse ingenii munus.
          

            51.
            Nec immerito domesticos cibos detulit, qui de domesticis seminis 
sui sapientiae sibi acquisivit copulam. Bona autem diligentia cum sapientia, 
et inventio cum ingenio naturali. Denique habens in promptu sapientiae 
copulam sanctus Isaac, deambulabat in campo, immo abalienabatur. Et nos 
primo sapientiae copulemur, et sic exeamus in campum quaerere et invenire 
cupientes. Multi enim sine sapientia male quaerunt. Et ideo Cain quia non 
acceperat a Deo
-----------------------------------------------------------
prudentiam, male quaesivit, male exivit in campum; Abel bene, qui perfectum 
sacrificii munus implevit. Bonum enim sapientiae sacrificium, bona est 
hostia fides, et omnis virtus. Denique sapientia interfecit suas hostias, 
et miscuit in craterem vinum suum. Et ideo ut insipientibus gentilibus 
potum fidei daret, ad craterem suum convocavit eos dicens: Qui est insipiens, 
divertat ad me. Et egentibus sensu dixit: Venite et edite de meis 
panibus, et bibite vinum quod miscui vobis. De hoc cratere Plato in 
suos libros transferendum putavit, ad cujus potum evocavit animas: sed 
eas explere nescivit, qui potum non fidei, sed perfidiae ministrabat.
          
        


          CAPUT IX.
Urget ut hinc fugiamus, sicut fugit Jacob de patria, et sicut cervi ad 
fontes; quos qui desiderat, super se animam suam exemplo Susannae effundat 
oportet. Quomodo Paulus et Lot fugerint; ac nobis similiter fugiendum sit 
in supernam civitatem, quoad summus sacerdos moriatur: cum quo et vetus 
homo noster debet mori.
-----------------------------------------------------------


            52.
            Fugiamus ergo hinc sicut fugit de patria sanctus Jacob. Sciebat 
enim veram patriam esse superiorem. Fugiamus sicut cervi ad fontes aquarum: 
quos sitiebat David, sitiat et anima nostra. Quis est ille fons? Audi dicentem: 
Quoniam apud te est fons vitae. Huic fonti dicat anima: Quando veniam 
et parebo ante faciem tuam? Fons enim Deus est: sed qui hunc fontem 
desiderat, effundat
-----------------------------------------------------------
super se animam suam; ut nihil passioni carnis relinquat, sed ubique anima 
superfluat.
          

            53.
            Pulchre eam effudit Susanna, ut evaporare in eam non possent 
incendia corporis, mortis formidines, vitae cupiditates. Effusa super ipsam 
anima omne restinxit carnale desiderium, saeculare studium.
-----------------------------------------------------------
Quae etiam prodigiosorum senum, et impudentium presbyterorum potuit flammas 
restinguere, nisi in his libidinis profluvium redundasset. A quibus cum 
intenderetur calumnia, si assensus negaretur adulterio, ingemuit Susanna, 
et dixit: Angustiae mihi adsunt undique. Si enim hoc fecero, morte aeterna 
peribo: sin autem, non effugiam manus vestras. Melius tamen judicavit 
crimen fugere potius, quam periculum. 439 Ploravit itaque cum crimen ei 
objiceretur: ploravit cum sibi de pudica et casta adulteri judicium vindicarent; 
non mortem deplorans, sed castitatis calumniam. Religionis injuriam ploravit, 
et effudit super se non corpus, sed animam. Effudisset enim corpus, si 
carnalibus acquievisset. Denique cum morte damnaretur, exclamavit,
-----------------------------------------------------------
quasi judex reorum, arbitra columniantium; et innocentis conscientiae auctoritate 
divinam sibi in judicium accersivit cognitionem, non timore mortis percita, 
sed arguentis censurae potestate praecelsa. Susanna ergo fugit saeculum, 
et se Deo credidit, ad illam arcem civitatis aeternae fugiens, quae totum 
mundum complectitur, quoniam intra Deum sunt omnia.
          

            54.
            Fugit et Paulus ut evaderet per fenestram in sporta demissus, 
spartum enim triplex rumpi non posse noverat: sed fugit, ut Evangelium 
Domini toto orbe praedicaret; et ideo in paradisum raptus est. Et nos fugiamus 
per fenestram audientes praecepta Domini, et visu sobrio, atque oculorum 
castitate servantes.
-----------------------------------------------------------

          

            56.
            Fugiamus sicut Lot, Sodomitana crimina amplius, quam supplicia 
formidans. Magis enim pius certe scelerum fugit contagia, qui Sodomitis 
domum clausit: nec cohabitans noverat eos, quorum flagitia nesciebat, et 
opprobria aversabatur: nec fugiens respexit eos quorum conversationes non 
desiderabat. Fugit ergo sicut Lot, qui renuntiat vitiis, abdicat se incolarum 
moribus, qui post se non respicit, qui superiorem illam civitatem ingreditur 
introitu cogitationum suarum, nec recedit ex ea donec moriatur Princeps 
sacerdotum, qui tulit peccatum mundi. Mortuus quidem semel est: sed moritur 
unicuique qui baptizatur in morte Christi; ut consepeliamur cum eo, et 
resurgamus cum eo, et in novitate vitae illius ambulemus.
          

            56.

-----------------------------------------------------------
Bene fugis, si cor tuum non imitetur peccatorum consilia, et cogitationes 
eorum. Bene fugis, si oculus tuus fugit calices et phialas; ne 440 fiat 
libidinosus, dum moratur in vino. Bene tugis, si oculus tuus alienam declinet, 
ut lingua tua veritatem custodiat. Bene fugis, si non respondeas imprudenti
-----------------------------------------------------------
ad imprudentiam illius. Bene fugis, si auferas gressum pedum tuorum ex 
ore insipientium. Cito enim malis ducibus erratur: sed si vis bene fugere, 
longe fac vias tuas ab eorum sermonibus.
          

            57.
            Mortuus est tibi Princeps sacerdotum, tibi crucifixus est, 
ut clavis ejus adhaereas. Te enim in illa carne, et tua peccata suscepit: 
affixa sunt illi patibulo tuorum delictorum chirographa; ut jam mundo nihil 
debeas, cui semel renuntiasti. Et recte nihil debes, cui suppetit dicere: 
Mihi enim mundus crucifixus est, et ego mundo; ut jam mortem non timeas, 
si geras Christum, in quo potes dicere: Ubi est, mors, victoria tua? Ubi 
est, mors, aculeus tuus? Etenim cum vetus ille homo noster affixus 
est cruci, destructum est peccatum,
-----------------------------------------------------------
obtusus aculeus, vacuata culpa; ut ulterius servire flagitiis desinamus. 
Abiit enim vetus homo. Nunc autem jam non vetus homo in nobis: sed nova 
est
-----------------------------------------------------------
creatura, habens in se similitudinem Christi, cujus mortis similitudini 
consepulti imaginem vitae ejus assumpsimus, alas gratiae spiritalis accepimus.
          

            58.
            Sic igitur volate, ut dicatur de vobis: Qui sunt isti qui ut 
nubes volant, et sicut columbae cum pullis suis? Ut nebulae vestrae 
rorent justitiam, et columbae pariant simplicitatem. Sic navigate quasi 
transfretantes mundum, non pererrantes, quasi naves Tharsis; ut ad intelligibiles 
portus cursum dirigatis, et convehatis divitias maris. Sic festinate, ut 
dicatur de vobis: Leves facti sunt super aquilas. Ab ira enim ventura 
fugiendum videtis, quam declinare poterunt, qui per poenitentiam sibi spem 
locaverint evadendi, et reconciliationis futurae fidem hauserint, per Dominum 
nostrum Jesum Christum,
-----------------------------------------------------------
cui regnum est a saeculis, et nunc, et semper, et in omnia saecula saeculorum. 
Amen.
          
        
      

  