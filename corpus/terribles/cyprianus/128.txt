######################################################################

 	


        ARGUMENTUM.

-----------------------------------------------------------
Paucis libri hujus argumentum reddit in haec verba D. Pontius in vita Cypriani: 
« Quis, inquit, livorem de venenata invidiae malignitate venientem, dulcedine 
remedii salutaris inhiberet? » Principio igitur, postquam eo gravius crimen 
esse zelum seu livorem, quo occultius est malum, et originem ejus diabolo 
ascribendam docuit: propositis etiam obiter invidiae exemplis e Veteri 
Testamento,
-----------------------------------------------------------
radicem malorum omnium invidiam esse, per singula vitiorum genera deducit; 
atque adeo recte et a Christo et ab Apostolis, non uno in loco, interdictum 
fraternum odium, Postremo ubi Dei exemplo ad dilectionem inimicorum eos 
adhortatus est, praemiorum coronis propositis ab hoc malo deterret.
      

        I.
        ZELARE quod bonum videas et invidere melioribus
-----------------------------------------------------------
leve apud quosdam et modicum crimen videtur, fratres dilectissimi; dumque 
existimatur leve esse et modicum, non timetur; dum non timetur, contemnitur; 
dum contemnitur, non facile vitatur, et fit caeca et occulta pernicies: 
quae, dum minus perspicitur ut caveri a providentibus possit, improvidas 
mentes latenter affligit. Porro autem Dominus prudentes esse nos jussit, 
et cauta sollicitudine vigilare praecepit, ne adversarius vigilans semper 
et semper insidians, ubi in pectus obrepserit, de scintillis conflet incendia, 
de parvis maxima exaggeret, et, dum remissis et incautis leniore aura et 
flatu molliore blanditur, procellis ac turbinibus excitatis, ruinas fidei 
et salutis ac vitae naufragia moliatur. Excubandum est itaque, fratres 
dilectissimi, atque omnibus viribus elaborandum
-----------------------------------------------------------
ut inimico saevienti et jacula sua in omnes corporis partes quibus percuti 
et vulnerari possumus, dirigenti sollicita et plena vigilantia repugnemus 
256, secundum quod Petrus apostolus in Epistola sua praemonet et docet 
dicens: Sobrii estote et vigilate, quia adversarius vester diabolus tamquam 
leo rugiens circuit, aliquem devorare quaerens.
      

        II.
        Circuit ille nos singulos, et tamquam hostis clausos obsidens, 
muros explorat, et tentat an sit pars aliqua murorum minus stabilis et 
minus fida, cujus aditu ad interiora penetretur. Offert oculis formas illices 
et faciles voluptates, ut visu destruat castitatem. Aures per canora musica 
tentat, ut soni dulcioris auditu solvat et molliat christianum vigorem. 
Linguam convicio provocat, manum injuriis
-----------------------------------------------------------
lacessentibus ad petulantiam caedis instigat; ut
-----------------------------------------------------------
fraudatorem faciat, lucra opponit injusta; ut animam pecunia capiat, ingerit 
perniciosa compendia; honores terrenos promittit, ut coelestes adimat; 
ostentat falsa, ut vera subripiat: et cum latenter non potest fallere, 
exerte atque aperte minatur, terrorem turbidae persecutionis intentans, 
ad debellandos Dei servos inquietus semper et semper infestus, in pace 
subdolus, in persecutione violentus.
      

        III.
        Quamobrem, fratres dilectissimi, contra omnes diaboli fallaces 
insidias vel apertas minas stare debet instructus animus et armatus, tam 
paratus semper ad repugnandum quam est ad impugnandum semper paratus inimicus. 
Et, quoniam frequentiora sunt tela ejus quae latenter obrepunt, magisque 
occulta et clandestina jaculatio quo minus perspicitur, hoc et
-----------------------------------------------------------
gravius et crebrius in vulnera nostra grassatur, ad haec quoque intelligenda 
et depellenda vigilemus ex quibus est zeli et livoris malum. Quod si quis 
penitus inspiciat, inveniet nihil magis Christiano cavendum, nihil cautius 
providendum quam ne quis invidia et livore capiatur; ne quis fallentis 
inimici caecis laqueis implicatus, dum zelo frater in fratris odia convertitur, 
gladio suo nescius ipse perimatur. Quod ut colligere plenius et manifestius 
perspicere possimus, ad caput ejus atque originem recurramus. Videamus 
unde zelus, et quando et quomodo coeperit. Facilius enim a nobis malum 
tam perniciosum vitabitur, si ejusdem mali et origo et magnitudo noscatur.
      

        IV.
        Hinc diabolus inter initia statim mundi et periit
-----------------------------------------------------------
primus et perdidit. Ille angelica majestate subnixus,
-----------------------------------------------------------
ille Deo acceptus et charus, postquam hominem ad imaginem Dei factum conspexit, 
in zelum malivolo livore prorupit, non prius alterum dejiciens instinctu 
zeli quam ipse zelo ante dejectus, captivus antequam capiens, perditus 
antequam perdens, dum, stimulante livore, homini gratiam datae immortalitatis 
eripit, ipse quoque id quod prius fuerat amisit. Quale malum est, fratres 
dilectissimi, quo angelus cecidit, quo circumveniri et subverti alta illa 
et praeclara sublimitas potuit, quo deceptus est ipse qui decepit! Exinde 
invidia grassatur in terris, dum livore periturus magistro perditionis 
obsequitur, dum diabolum qui zelat imitatur, sicut scriptum est: Invidia 
autem diaboli mors introivit in orbem terrarum. Imitantur ergo illum 
qui sunt ex parte ejus.
-----------------------------------------------------------

      


        V.
        Hinc denique novae fraternitatis prima odia, hinc parricidia nefanda 
coeperunt, dum Abel justum Cain zelat injustus, dum bonum malus invidia 
et livore persequitur. Tantum valuit ad consummationem facinoris aemulationis 
furor, ut nec charitas fratris, nec sceleris immanitas, nec timor Dei, 
nec poena delicti cogitaretur. Injuste oppressus est qui justitiam primus 
ostenderat, odia perpessus est qui odisse non noverat, occisus est impie 
qui moriens non repugnabat. Et quod Esau fratri suo Jacob inimicus exstitit, 
zelus fuit. Nam, quia ille benedictionem patris acceperat, hic in odium257 
persecutionis facibus livoris exarsit. Et quod Joseph fratres sui vendiderunt, 
causa vendendi de aemulatione descendit. Postquam id quod
-----------------------------------------------------------
sibi in visionibus prosperum fuerat ostensum, simpliciter ut fratribus 
frater exposuit, in invidiam malivolus animus erupit. Saul quoque rex ut 
David odisset, ut persecutionibus saepe repetitis innocentem, misericordem, 
mitem, lenitate patientem necare cuperet, quid aliud quam zeli stimulus 
provocavit? Quia, Goliath interfecto, et ope ac
-----------------------------------------------------------
dignatione divina tanto hoste deleto, populus admirans in laudes David 
praedicationis suffragio prosiliit, Saul simultatis atque insectationis 
furias de livore concepit. Et ne longum faciam singulos recensendo, pereuntis 
semel populi attendamus interitum. Judaei nonne inde perferunt dum Christo 
malunt invidere quam credere? Obtrectantes magnalibus quae ille faciebat, 
zelo excaecante decepti sunt, nec ad divina noscenda cordis oculos aperire 
potuerunt.
      

        VI.
        Quae nos considerantes, fratres dilectissimi, contra tantam mali 
perniciem vigilanter et fortiter dicata Deo pectora muniamus. Aliorum mors 
proficiat ad nostram salutem, imprudentium poena providentibus conferat 
sanitatem. Non est autem quod aliquis
-----------------------------------------------------------
existimet malum istud una specie contineri aut brevibus terminis et angusto 
fine concludi. Late patet zeli multiplex et foecunda pernicies. Radix est 
malorum omnium, fons cladium, seminarium delictorum, materia culparum. 
Inde odium surgit, animositas inde procedit. Avaritiam zelus inflammat, 
dum quis suo non potest esse contentus, videns alterum ditiorem. Ambitionem 
zelus excitat, dum cernit quis alium in honoribus altiorem. Zelo excaecante 
sensus nostros atque in ditionem suam mentis arcana redigente, Dei timor 
spernitur, magisterium Christi negligitur, judicii dies non providetur. 
Inflat superbia, exacerbat saevitia, perfidia praevaricatur, impatientia 
concutit, furit discordia, ira fervescit; nec se jam potest cohibere vel 
regere qui factus est potestatis
-----------------------------------------------------------
alienae. Hinc Dominicae pacis vinculum rumpitur, hinc charitas fraterna 
violatur, hinc adulteratur veritas, unitas scinditur, ad haereses atque 
ad schismata prosilitur, dum obtrectatur sacerdotibus, dum episcopis invidetur, 
dum quis aut queritur non se potius ordinatum, aut dedignatur alterum ferre 
praepositum. Hinc recalcitrat, hinc rebellat de zelo
-----------------------------------------------------------
superbus, de aemulatione perversus, animositate et livore non hominis, 
sed honoris inimicus.
      

        VII.
        Qualis vero est animae tinea, quae cogitationum tabes, pectoris 
quanta rubigo, zelare in altero vel virtutem ejus vel felicitatem, id est 
odisse in eo vel merita propria vel beneficia divina, in malum proprium 
bona aliena convertere, illustrium prosperitate torqueri, aliorum gloriam 
facere suam poenam, et velut quosdam pectori suo admovere carnifices, cogitationibus 
et sensibus suis adhibere tortores, qui se intestinis cruciatibus lacerent, 
qui cordis secreta malivolentiae ungulis pulsent! Non cibus talibus laetus, 
non potus potest esse jucundus. Suspiratur semper et ingemiscitur et doletur; 
dumque ab invidis numquam livor exponitur, diebus ac noctibus pectus obsessum
-----------------------------------------------------------
sine intermissione laniatur. Mala caetera habent terminum, et quodcumque 
delinquitur, delicti consummatione finitur. In adultero cessat facinus 
perpetrato stupro, in latrone conquiescit scelus homicidio admisso, et 
praedoni rapacitatem statuit praeda possessa, et falsario modum ponit impleta 
fallacia. Zelus terminum non habet, permanens jugiter malum et sine fine 
peccatum; quantoque ille cui 258 invidetur
-----------------------------------------------------------
successu meliore profecerit, tanto invidus in majus incendium livoris ignibus 
inardescit.
      

        VIII.
        Hinc vultus minax, torvus aspectus, pallor in facie, in labiis 
tremor, stridor in dentibus, verba rabida, effraenata convicia, manus ad 
caedis violentiam prompta, etiamsi a gladio interim vacua, odio tamen furiatae 
mentis armata. Et idcirco Spiritus sanctus dicit in Psalmis: Noli zelare 
bene ambulantem in via sua. Et iterum: Observabit peccator justum, et stridebit 
ad eum dentibus suis. Deus autem irridebit eum, quoniam providet quia veniet 
dies ejus. Hos beatus apostolus Paulus designat et denotat dicens: Venenum 
aspidum sub labiis eorum, et os eorum maledictione et amaritudine plenum 
est. Veloces ad effundendum sanguinem pedes eorum.
-----------------------------------------------------------
contritio et calamitas in viis eorum qui viam pacis non agnoverunt, nec 
est timor Dei ante oculos eorum.
      

        IX.
        Multo malum levius et periculum minus est cum membra gladio vulnerantur. 
Facilis cura est ubi plaga perspicua est, et cito ad sanitatem medela subveniente 
perducitur quod videtur. Zeli vulnera abstrusa sunt et occulta; nec remedium 
curae medentis
-----------------------------------------------------------
admittunt quae se intra conscientiae latebras caeco dolore clauserunt. 
Quicumque es invidus et malignus, videris quam sis eis quos odisti insidiosus, 
perniciosus, infestus. Nullius magis quam tuae salutis inimicus es. Quisquis 
ille est quem zelo persequeris, subterfugere et vitare te poterit; tu te 
non potes fugere: ubicumque fueris, adversarius tuus tecum est, hostis 
semper in pectore tuo est, pernicies intus inclusa est, ineluctabili catenarum 
nexu ligatus et vinctus es, zelo dominante captivus es, nec solatia tibi 
ulla subveniunt. Perseverans malum est hominem persequi ad Dei gratiam 
pertinentem. Calamitas sine remedio est odisse felicem.
      

        X.
        Et idcirco, fratres dilectissimi, huic periculo consulens Dominus, 
ne quis zelo fratris in laqueum mortis
-----------------------------------------------------------
incurreret, cum eum discipuli interrogarent quis inter illos major esset: 
Qui fuerit, inquit, minimus in omnibus vobis, hic erit magnus. Amputavit 
omnem aemulationem responso suo, omnem causam et materiam mordacis invidiae 
eruit et abscidit. Discipulo Christi zelare non licet, non licet invidere. 
Exaltationis apud nos non potest esse contentio: de humilitate ad summa 
crescimus, didicimus unde placeamus. Denique et apostolus Paulus instruens 
et monens ut qui, illuminati Christi lumine tenebras nocturnae conversationis 
evasimus, in factis atque in operibus luminis ambulemus, scribit et dicit: 
Nox transivit, dies autem appropinquavit. Abjiciamus ergo opera tenebrarum, 
et induamus arma lucis. Tamquam in die decenter ambulemus, non in
-----------------------------------------------------------
comessationibus et ebrietatibus, non in concupiscentiis et impudicitiis, 
non in certaminibus et zelo. Si recesserunt de pectore tuo tenebrae, 
si nox inde discussa est, si caligo detersa est, si illuminavit sensus 
tuos splendor diei, si homo lucis esse coepisti, quae sunt Christi gere, 
quia lux et dies Christus est.
      

        XI.
        Quid in zeli tenebras ruis? quid te nubilo livoris involvis? quid 
invidiae caecitate omne pacis et charitatis lumen extinguis? quid ad diabolum 
cui renuntiaveras redis? quid Cain similis existis? Homicidii namque facinore 
constringi eum qui zelaverit et edio habuerit fratrem suum, declarat Joannes 
apostolus in Epistola sua dicens: Qui fratrem suum odit,
-----------------------------------------------------------
homicida est; et scitis quia omnis homicida non habet in se vitam manentem. 
Et iterum: Qui dicit se in luce esse, et fratrem suum odit, in tenebris 
est usque adhuc, et in tenebris ambulat, et non scit quo eat; quoniam tenebrae 
excaecaverunt oculus ejus. Qui odit, inquit, fratrem suum, in tenebris 
ambulat, et non scit quo eat. It enim 259 nescius in gehennam, ignarus 
et caecus praecipitatur in poenam, recedens scilicet a Christi lumine monentis 
et dicentis: Ego sum lumen mundi. Qui me secutus fuerit non ambulabit in 
tenebris, sed habebit lumen vitae. Sequitur autem Christum qui praeceptis 
ejus insistit, qui per magisterii ejus viam graditur, qui vestigia ejus 
atque itinera sectatur, qui id quod Christus et docuit et fecit imitatur, 
secundum
-11)

     14: (Joan. VIII, 12)

-----------------------------------------------------------
quod Petrus quoque hortatur et monet dicens: Christus passus est pro nobis, 
relinquens vobis exemplum ut sequamini vestigia ejus.
      

        XII.
        Meminisse debemus quo vocabulo plebem suam Christus appellet, quo 
titulo gregem suum nuncupet. Oves nominat, ut innocentia christiana ovibus 
aequetur; agnos vocat, ut agnorum naturam simplicem simplicitas mentis 
imitetur. Quid sub vestitu ovium lupus latitat? quid gregem Christi qui 
se christianum mentitur infamat? Christi nomen induere et non per Christi 
viam pergere, quid aliud quam praevaricatio est divini nominis, quam desertio 
itineris salutaris? quando ipse doceat et dicat eum ad vitam venire qui 
mandata servaverit, et eum esse sapientem qui verba ejus audierit
-----------------------------------------------------------
et fecerit, doctorem quoque eum maximum in regno coelorum vocari qui fecerit 
et sic docuerit; tunc praedicanti profuturum quod bene atque utiliter 
praedicatum fuerit, si id quod ore promitur factis sequentibus impleatur. 
Quid vero insinuavit crebrius discipulis suis Dominus, quid inter salutaria 
monita et praecepta caelestia custodiendum magis servandumque mandavit, 
quam ut eadem dilectione qua discipulos ipse dilexit, nos quoque invicem 
diligamus? Quomodo autem vel pacem Domini vel charitatem tenet qui, 
intercedente zelo, nec pacificus potest esse nec charus?
      

        XIII.
        Ideo et apostolus Paulus, cum pacis et charitatis merita depromeret, 
cumque asseveraret firmiter et doceret nec fidem sibi, nec eleemosynas, 
nec
-----------------------------------------------------------
passionem quoque ipsam confessoris et martyris profuturam, nisi charitatis 
foedera integra atque inviolata servasset, adjecit et dixit: Charitas magnanima 
est, charitas benigna est, charitas non zelat; docens scilicet et ostendens 
eum posse charitatem tenere quisquis magnanimus fuerit et benignus et zeli 
ac livoris alienus. Item alio loco, cum moneret ut homo jam sancto Spiritu 
plenus et nativitate coelesti Dei filius factus non nisi spiritalia et 
divina sectetur, ponit et dicit: Et ego quidem, fratres, non potui vobis 
loqui quasi spiritalibus, sed quasi carnalibus, tamquam infantibus in Christo. 
Lacte vos potavi, non cibo, nondum enim poteratis, sed neque nunc potestis. 
Adhuc enim estis carnales. Ubi enim in vobis zelus et contentio et dissensiones 
sunt, nonne carnales estis et secundum hominem ambulatis?
-3)

-----------------------------------------------------------

      

        XIV.
        Obterenda sunt, fratres dilectissimi, vitia et peccata carnalia, 
et terreni corporis infesta labes spiritali vigore calcanda, ne, dum iterum 
ad veteris hominis conversationem revolvimur, lethalibus laqueis implicemur, 
Apostolo hoc idem providenter et salubriter praemonente: Itaque, inquit, 
fratres, non secundum carnem vivamus: si enim secundum carnem vixeritis, 
incipietis mori: si autem spiritu opera carnis mortificaveritis, vivetis. 
Quotquot enim Spiritu Dei aguntur, hi filii Dei sunt. Si filii Dei 
sumus, si templa ejus esse jam coepimus, si, accepto Spiritu sancto, sancte 
et spiritaliter vivimus, si de terris oculos ad coelum sustulimus, si ad 
superna et divina plenum Deo et Christo pectus ereximus,
-14)

-----------------------------------------------------------
non nisi quae sunt Deo et Christo digna faciamus, sicut et Apostolus excitat 
et hortatur: Si consurrexistis, inquit, cum Christo, quae sursum sunt quaerite, 
ubi Christus est in dextera Dei sedens; quae sursum sunt sapite, 260 non 
quae super terram. Mortui enim estis, et vita vestra abscondita est cum 
Christo in Deo. Cum autem Christus apparuerit vita vestra, tunc et vos 
apparetitis
-----------------------------------------------------------
cum ipso in gloria. Qui ergo in Baptismo secundum hominis antiqui peccata 
carnalia et mortui et sepulti sumus, qui regeneratione coelesti Christo 
consurreximus, quae sunt Christi et cogitemus pariter et geramus, sicut 
idem Apostolus docet rursus et monet dicens: Primus homo de terrae limo, 
secundus homo de coelo. Qualis ille de limo, tales et qui de limo; et qualis 
coelestis, tales et coelestes. Quomodo portavimus imaginem ejus qui de 
limo est, portemus et imaginem ejus qui de coelo est. Imaginem autem 
coelestem portare non possumus, nisi in eo quod esse jam coepimus, Christi 
similitudinem praebeamus.
      

        XV.
        Hoc est enim mutasse quod fueras et coepisse esse quod non eras, 
ut in te divina nativitas luceat,
-4)

     23: (I Cor. XV, 47-49)

-----------------------------------------------------------
ut ad Patrem Deum deifica disciplina respondeat, ut honore et laude vivendi 
Deus in homine clarescat, ipso exhortante et monente et eis qui se clarificant 
vicem mutuam pollicente: Eos, inquit, qui clarificant me clarificabo; et 
qui spernit me spernetur. Ad quam clarificationem formans nos ac praeparans 
Dominus et Filius Dei similitudinem Dei Patris insinuans in Evangelio suo 
dicit: Audistis quia dictum est: Diliges proximum tibi, et odio habebis 
inimicum tibi. Ego autem dico vobis: Diligite inimicos vestros, et orate 
pro his qui vos persequuntur, ut sitis filii Patris vestri qui in coelis 
est, qui solem suum oriri facit super bonos et malos, et pluit super justos 
et injustos. Si hominibus laetum est et gloriosum filios habere consimiles, 
et
-45)

-----------------------------------------------------------
tunc magis generasse delectat si ad patrem lineamentis paribus soboles 
subsiciva respondeat, quanto major in Deo Patre laetitia est cum quis sic 
spiritaliter nascitur, ut in actibus ejus et laudibus divina generositas 
praedicetur? Quae justitiae palma est, quae corona, esse se talem de quo 
Deus non dicat: Filios generavi et exaltavi, ipsi autem spreverunt me.
-----------------------------------------------------------
. Collaudet te potius Christus et invitet ad praemium dicens: Venite, 
benedicti Patris mei, percipite regnum quod vobis paratum est ab origine 
mundi.
      

        XVI.
        His meditationibus corroborandus est animus, fratres dilectissimi, 
ejusmodi exercitationibus contra omnia diaboli jacula firmandus. Sit in 
manibus divina lectio, in sensibus Dominica cogitatio: oratio jugis omnino 
non cesset: salutaris operatio perseveret. Spiritalibus semper actibus 
occupemur, ut quotiescumque inimicus accesserit, quoties adire tentaverit, 
et clausum adversum se pectus inveniat et armatum. Non enim christiani 
hominis corona una est quae tempore persecutionis accipitur: habet et pax 
coronas suas, quibus de varia et multiplici congressione
-----------------------------------------------------------
victores, prostrato et subacto adversario, coronantur. Libidinem subegisse 
continentiae palma est. Contra iram, contra injuriam repugnasse corona 
patientiae est. De avaritia triumphus est pecuniam spernere. Laus est fidei 
fiducia futurorum mundi adversa tolerare. Et qui superbus in prosperis 
non est, gloriam de humilitate consequitur. Et qui ad pauperum fovendorum 
misericordiam pronus est, retributionem thesauri coelestis adipiscitur. 
Et qui zelare non novit, quique, unanimis et mitis, fratres
-----------------------------------------------------------
suos diligit, dilectionis et pacis praemio honoratur. In hoc virtutum stadio 
quotidie currimus, ad has justitiae palmas et coronas sine intermissione 
temporis pervenimus.
      

        XVII.
        Ad quas ut pervenire tu etiam possis, qui fueras zelo et livore 
possessus, omnem illam malitiam qua prius tenebaris abjice, ad viam vitae 
aeternae vestigiis salutaribus reformare. 261 Evelle de pectore tuo spinas 
et tribulos, ut te Dominicum semen fertili fruge locupletet, ut divina 
et spiritalis seges in copiam foecundae messis exuberet. Venena fellis 
evome, discordiarum virus exclude, purgetur mens quam serpentinus livor 
infecerat, amaritudo omnis quae intus insederat Christi dulcedine leniatur. 
Si de sacramento crucis et cibum sumis et potum, lignum quod
-----------------------------------------------------------
apud merrham profecit in imagine, ad saporis dulcedinem tibi in veritate 
proficiat ad mulcendi pectoris lenitatem, nec ad medelam prosperandae valitudinis 
laborabis. Unde vulneratus fueras, inde curare. Ama eos quos ante oderas, 
dilige illos quibus injustis obtrectationibus invidebas. Bonos imitare, 
si sectari potes. Si autem eos sectari non potes, collaetare certe et congratulare 
melioribus. Fac te illis adunata dilectione participem, fac te consortio 
charitatis et fraternitatis vinculo cohaerentem. Dimittentur tibi
-----------------------------------------------------------
debita quando et ipse dimiseris; accipientur sacrificia tua cum pacificus 
ad Deum veneris: sensus atque actus tui divinitus dirigentur quando ea 
quae divina et justa sunt cogitaveris, sicut scriptum est: Cor viri cogitet 
justa, ut a Domino dirigantur gressus ejus.
      

        XVIII.
        Habes autem multa quae cogites. Paradisum cogita, quo Cain non 
ingreditur, qui zelo fratrem peremit. Cogita coeleste regnum, ad quod 
non nisi concordes atque unanimes Dominus admittit.
-----------------------------------------------------------
Cogita quod filii Dei hi soli possint vocari qui sint pacifici, qui nativitate 
coelesti et lege divina ad similitudinem Dei Patris et Christi respondeant 
adunati. Cogita sub oculis Dei nos stare, spectante ac judicante ipso conversationis 
ac vitae nostrae curricula decurrere, pervenire nos tunc demum posse ut 
eum videre contingat, si ipsum nunc videntem delectemus actibus nostris, 
si nos dignos gratia ejus et indulgentia praebeamus, si, placituri semper 
in regno, in hoc mundo ante placeamus.
      

  