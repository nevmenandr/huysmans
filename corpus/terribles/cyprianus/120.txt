######################################################################

 	


        ARGUMENTUM.


-----------------------------------------------------------

Tria potissima hujus libri capita titulus ipse complectitur. Primum hinc 
comprobat quod reges fuerint et homines potius quam dii, quorum in honorem 
instituta sunt templa, expressa simulacra, immolatae hostiae et festi dies 
celebrati; atque adeo neque exteris neque Romanis quidquam potuisse prodesse 
illorum cultum, neque illis sed sorti potius imputandam Romani imperii 
potentiam, utpote quae et vicissitudine quadam contigerit, et suam ipsius 
originem erubescat: neque vero auspiciis auguriisve
-----------------------------------------------------------
quidquam tribuendum ex vano illorum eventu constare;
-----------------------------------------------------------
quin potius daemonum esse has praestigias, vel ipsis poetis, Socrate, Platone, 
Trismegisto et Hostane testibus, qui et unum Deum et daemonas agnoverint. 
Alterum caput, quod unus sit Deus, tum per monarchiae prae caeteris dignitatem 
majorem, tum per ipsas vulgi ethnici voces, O Deus, et similes, paucis 
manifestum facit. Postremum de Christo, ex Prophetis Judaeorum et Evangelica 
historia, latius prosequitur. 
-----------------------------------------------------------

      


        I.
        Deos non esse quos colit vulgus hinc notum est.
-----------------------------------------------------------
Reges olim fuerunt, qui ob regalem memoriam coli apud suos postmodum etiam 
in morte coeperunt. Inde illis instituta templa, inde, ad defunctorum vultus 
per imaginem detinendos, expressa simulacra; et immolabant hostias, et 
dies festos dando honore celebrabant.
-----------------------------------------------------------
Inde posteris facta sunt sacra, quae primis fuerant assumpta solatia. Et 
videamus an stet haec apud singulos veritas.
      

        II.
        Melicertes et Leucothea praecipitantur in maria, et fiunt postmodum 
maris numina. Castores alternis
-----------------------------------------------------------
moriuntur ut vivant. Aesculapius ut in Deum surgat fulminatur. Hercules 
ut hominem exuat Oeteis ignibus concrematur. Apollo Admeti pecus pavit. 
Laomedonti muros Neptunus instituit, nec mercedem operis infelix structor 
accepit. Antrum Jovis in Creta visitur, et sepulchrum ejus ostenditur, 
et ab eo Saturnum fugatum esse manifestum est. Inde Latium de latebra ejus 
nomen accepit. Hic litteras imprimere, hic signare nummos in Italia primus 
instituit: inde aerarium Saturni vocatur. Et rusticitatis hic cultor fuit: 
inde falcem ferens senex pingitur. Hunc fugatum hospitio Janus exceperat
-----------------------------------------------------------
; de cujus nomine Janiculum dictum est, et mensis Januarius institutus 
est. Ipse bifrons exprimitur, quod, in medio constitutus, annum incipientem 
pariter et recedentem spectare videatur. Mauri vero manifeste reges colunt, 
nec ullo velamento hoc nomen obtexunt.
      

        III.
        Inde per gentes et provincias singulas varia deorum religio mutatur, 
dum non unus ab omnibus deus colitur, sed propria cuique majorum suorum 
cultura servatur. Hoc ita Alexander Magnus insigni volumine ad matrem suam 
scribit metu suae potestatis proditum sibi de diis hominibus a sacerdote 
secretum,
-----------------------------------------------------------
quod majorum et regum memoria servata sit, inde colendi et sacrificandi 
ritus inoleverit. Si autem aliquando dii nati sunt, cur non hodieque nascuntur? 
nisi si forte Jupiter senuit, aut partus in Junone defecit.
      

        IV.
        Cur vero deos putas pro Romanis posse, 226 quos videas nihil pro 
suis adversus eorum arma valuisse? Romanorum enim vernaculos deos novimus.
-----------------------------------------------------------
Est Romulus pejerante Proculo deus factus, et Picus, et Tiberinus, et Pilumnus, 
et Consus, quem Deum fraudis vel ut consiliorum deum, coli Romulus voluit 
postquam in raptum Sabinarum perfidia provenit. Deam quoque Cloacinam Tatius 
et invenit et coluit, Pavorem Hostilius atque Pallorem. Mox a nescio quo 
Febris dedicata, et Acca et Flora meretrices. [Interdum vero deorum vocabula 
apud Romanos
-----------------------------------------------------------
finguntur, ut sit apud illos et Viduus deus, qui anima corpus viduet, qui 
quasi feralis et funebris intra muros non habetur; et nihilominus, quia 
extorris factus, damnatur potius Romana religione, quam colitur. Est et 
Scansus ab ascensibus dictus, et Forculus a foribus, et a liminaribus Limentinus, 
et Cardea a cardinibus et ab orbitatibus Orbona]. Hi dii Romani. Caeterum 
Mars Thracius, et Jupiter Creticus, et Juno vel Argiva vel Samia vel Poena, 
et Diana Taurica, et deorum mater Idaea, et Aegyptia portenta, non numina: 
quae utique si quid potestatis habuissent, sua ac suorum regna servassent. 
Plane sunt apud Romanos et victi penates, quos Aeneas profugus advexit. 
Est et Venus calva, multo hic turpius calva quam apud Homerum vulnerata.
-----------------------------------------------------------

      


        V.
        Regna autem non merito accidunt, sed sorte variantur. Caeterum 
imperium ante tenuerunt et Assyrii et Medi et Persae, et Graecos et Aegyptios 
regnasse cognovimus. Ita vicibus potestatum variantibus,
-----------------------------------------------------------
Romanis quoque, ut et caeteris, imperandi tempus obvenit. Caeterum, si 
ad originem redeas, erubescas. Populus de sceleratis et nocentibus congregatur, 
et asylo constituto facit numerum impunitas criminum. Nunc, ut rex ipse 
principatum habeat, ad crimina fit Romulus parricida. Atque, ut matrimonium 
faciat, rem concordiae per discordias auspicatur. Rapiunt, ferociunt, fallunt, 
ad copiam civitatis augendam. Nuptiae sunt illis rupta hospitii foedera 
et cum sociis bella crudelia. Est et gradus summus in Romanis honoribus 
consulatus. Sic consulatum coepisse videmus ut regnum. Filios interficit 
Brutus ut crescat de suffragio sceleris commendatio dignitatis. Non ergo 
de religionibus sanctis, nec de auspiciis aut auguriis Romana regna creverunt, 
sed acceptum tempus certo
-----------------------------------------------------------
fine custodiunt. Caeterum et Regulus auspicia servavit, et captus est; 
et Mancinus religionem tenuit, et sub jugum missus est et victus. Pullos 
edaces Paulus habuit, apud Cannas tamen caesus est. C. Caesar,
-----------------------------------------------------------
ne ante brumam in Africam navigia transmitteret auguriis et auspiciis renitentibus, 
sprevit, eo facilius et navigavit et vicit.
      

        VI.
        Horum autem omnium ratio est illa quae fallit et decipit, et praestigiis 
caecantibus veritatem stultum et credulum vulgus inducit. Spiritus sunt 
insinceri et vagi, qui, posteaquam terrenis vitiis immersi sunt, et a vigore 
coelesti terreno contagio recesserunt, non desinunt perditi perdere et 
depravati errorem pravitatis infundere. Hos et poetae daemonas norunt; 
et Socrates instrui se et regi ad arbitrium daemonis praedicabat, et magis 
inde est ad perniciosa vel ludicra potentatus; quorum tamen praecipuus 
Hostanes
-----------------------------------------------------------
et formam veri Dei negat conspici posse, et angelos veros sedi ejus dicit 
assistere. In quo et Plato pari ratione consentit, et unum Deum servans, 
caeteros angelos vel daemonas dicit. Hermes quoque Trismegistus unum Deum 
loquitur, eumque incomprehensibilem atque inaestimabilem confitetur.
      

        VII.
        Hi ergo spiritus sub statuis atque imaginibus consecrati delitescunt. 
Hi afflatu suo vatum pectora inspirant, extorum fibras animant, avium volatus 
gubernant, sortes regunt, oracula efficiunt, falsa veris semper involvunt, 
nam et falluntur et fallunt, vitam turbant, somnos inquietant, irrepentes 
etiam spiritus in corporibus occulte mentes terrent, membra
-----------------------------------------------------------
distorquent, valetudinem frangunt, morbos lacessunt, ut ad cultum sui cogant, 
ut, nidore altarium et rogis pecorum saginati, remissis quae 227 constrinxerant 
curasse videantur. Haec est de illis medela cum illorum cessat injuria; 
nec aliud illis studium est quam a Deo homines avocare et ad superstitionem 
sui ab intellectu verae religionis avertere, et cum sint ipsi poenales, 
quaerere sibi ad poenam comites quos ad crimen suum fecerint errore participes. 
Hi tamen, adjurati per Deum verum a nobis, statim cedunt et fatentur et 
de obsessis corporibus exire coguntur. Videas illos nostra voce et operatione 
majestatis occultae flagris caedi, igne torreri, incremento poenae propagantis 
extendi, ejulare, gemere, deprecari, unde veniant et quando discedant, 
ipsis etiam qui se
-----------------------------------------------------------
colunt audientibus confiteri; et vel exsiliunt statim, vel evanescunt gradatim, 
prout fides patientis adjuvat aut gratia curantis aspirat. Hinc vulgus 
in odium nostri nominis cogunt, ut nos odisse incipiant homines antequam 
nosse, ne cognitos aut imitari possint aut damnare non possint.
      

        VIII.
        Unus igitur omnium dominus est Deus.
-----------------------------------------------------------
Neque enim illa sublimitas potest habere consortem, cum sola omnem teneat 
potestatem. Ad divinum imperium etiam de terris mutuemur exemplum. Quando 
umquam regni societas aut cum fide coepit, aut sine cruore desiit? Sic 
Thebanorum germanitas rupta, et permanens rogis dissidentibus etiam in 
morte discordia. Et Romanos geminos unum non capit regnum, quos unum uteri 
cedit hospitium. Pompeius et Caesar affines fuerunt, nec tamen necessitudinis 
foedus in aemula potestate tenuerunt. Nec hoc tu de homine mireris, cum 
in hoc omnis natura consentiat. Rex unus est apibus, et dux unus in gregibus, 
et in armentis rector unus: multo magis mundi unus est rector, qui universa 
quaecumque sunt verbo jubet, ratione dispensat, virtute consummat.
-----------------------------------------------------------

      


        IX.
        Hic nec videri potest, visu clarior est; nec comprehendi, tactu 
purior est; nec aestimari, sensu major est: et ideo sic eum digne aestimamus 
dum inaestimabilem dicimus. Quod vero templum habere possit Deus, cujus 
templum totus est mundus? et cum homo latius maneat, intra unam aediculam 
vim tantae majestatis includam? In nostra dedicandus est
-----------------------------------------------------------
mente, in nostro consecrandus est pectore. Nec nomen Deo quaeras: Deus 
nomen est illi. Illic vocabulis opus est ubi propriis appellationum insignibus 
multitudo dirimenda est: Deo, qui solus est, Dei vocabulum totum est. Ergo 
unus est, et ubique totus diffusus est. Nam et vulgus in multis Deum naturaliter 
confitetur, cum mens et anima sui auctoris et principis admonetur. Dici 
frequenter audimus, o Deus, et Deus videt, et Deo commendo, et Deus tibi 
reddat, et quod vult Deus, et si Deus dederit. Atque haec est summa delicti, 
nolle agnoscere quem ignorare non possis.
      

        X.
        Quod vero Christus sit, et quomodo per ipsum nobis salus venerit, 
sic est ordo, sic est ratio. Judaeis primum erat apud Deum gratia. Sic 
olim justi
-----------------------------------------------------------
erant, sic majores eorum religionibus obediebant. Inde illis et regni sublimitas 
floruit, et generis magnitudo provenit. Sed illi negligentes et indisciplinati 
et superbi postmodum facti, et fiducia patrum
-----------------------------------------------------------
inflati, dum divina praecepta contemnunt, datam sibi gratiam perdiderunt. 
Quam vero fuerit illis profana vita, quae contracta sit violatae religionis 
offensa, ipsi quoque testantur qui, etsi voce tacent, exitu confitentur. 
Dispersi et palabundi vagantur; soli et coeli sui profugi, per hospitia 
aliena jactantur.
      

        XI.
        Necnon Deus ante praedixerat fore ut, vergente saeculo et mundi 
fine jam proximo, ex omni gente et populo et loco cultores sibi allegeret 
Deus multo fideliores et melioris obsequii 228 qui indulgentiam de divinis 
muneribus haurirent, quam acceptam, Judaei contemptis religionibus, perdidissent. 
Hujus igitur gratiae disciplinaeque arbiter et magister Sermo et Filius 
Dei mittitur, qui per Prophetas
-----------------------------------------------------------
omnes retro illuminator et doctor humani generis praedicabatur. Hic est 
virtus Dei, hic ratio, hic sapientia ejus et gloria. Hic in virginem illabitur, 
carnem Spiritus sanctus induitur, Deus cum homine
-----------------------------------------------------------
miscetur. Hic Deus noster, hic Christus est, qui mediator duorum, hominem 
induit, quem perducat ad Patrem. Quod homo est esse Christus voluit, ut 
et homo possit esse quod Christus est.
      

        XII.
        Sciebant et Judaei Christum esse venturum. Nam hic illis semper, 
Prophetis admonentibus, annuntiabatur. Sed significato duplici ejus adventu, 
uno qui exercitio et exemplo hominis fungeretur, altero qui Deum fateretur, 
non intelligendo primum adventum, qui in passione praecessit occultus, 
unum tantum credunt qui erit in potestate manifestus. Quod autem hoc Judaeorum 
populus intelligere non potuit, delictorum meritum fuit. Sic erant sapientiae 
et intelligentiae coecitate mulctati, ut qui vita indigni essent haberent 
vitam ante oculos nec viderent.
-----------------------------------------------------------

      


        XIII.
        Itaque, cum Christus Jesus, secundum a Prophetis ante praedicta, 
verbo et vocis imperio daemonia de hominibus excuteret, paralyticos restringeret, 
leprosos purgaret, illuminaret caecos, claudis gressum daret, mortuos rursus 
animaret, cogeret sibi clementa famulari, servire ventos, maria obedire, 
inferos cedere, Judaei, qui illum crediderant hominem
-----------------------------------------------------------
tantum de humilitate carnis et corporis, existimabant magum de licentia 
potestatis. Hunc magistri eorum atque primores, hoc est, quos et doctrina 
ille et sapientia revincebat, accensi ira et indignatione provocati, insecuti 
sunt, et postremo detentum Pontio Pilato, qui tunc ex parte Romana Syriam 
procurabat, tradiderunt, crucem ejus et mortem suffragiis violentis ac 
pertinacibus flagitantes.
      

        XIV.
        Hoc eos facturos et ipse praedixerat, et Prophetarum omnium testimonium 
sic ante praecesserat, oportere illum pati, non ut sentiret mortem, sed 
ut vinceret; et cum passus esset, ad superos denuo regredi, ut vim divinae 
majestatis ostenderet. Fidem itaque rerum cursus implevit. Nam et crucifixus, 
praevento carnificis officio, spiritum sponte dimisit, et die
-----------------------------------------------------------
tertio rursus a mortuis sponte surrexit. Apparuit discipulis suis talis 
qualis et fuerat, agnoscendum se videntibus praebuit, simul vinctus et 
substantiae corporalis firmitate conspicuus, ad dies quadraginta remoratus 
est, ut de eo ad praecepta vitalia instrui possent, et discerent quae docerent. 
Tunc in coelum circumfusa nube sublatus est, ut hominem quem dilexit,
-----------------------------------------------------------
quem induit, quem a morte protexit, ad Patrem victor imponeret, jam venturus 
e coelo ad poenam diaboli et ad censuram generis humani ultoris vigore 
et judicis potestate; per orbem vero discipuli, magistro et Deo monente, 
diffusi praecepta in salutem darent, ab errore tenebrarum ad viam lucis 
adducerent, caecos et ignaros ad agnitionem veritatis ocularent.
      

        XV.
        Ac, ne esset probatio minus solida et de Christo delicata confessio, 
per tormenta, per cruces,
-----------------------------------------------------------
per multa poenarum genera tentantur. Dolor, qui veritatis testis est, admovetur 
ut Christus Dei Filius, qui hominibus ad vitam datus creditur, non tantum 
praeconio vocis, sed et passionis testimonio praedicaretur. Hunc igitur 
comitamur, hunc sequimur, hunc habemus itineris ducem, lucis principem, 
salutis auctorem, coelum pariter et Patrem quaerentibus et credentibus 
pollicentem. Quod est Christus erimus Christiani, si Christum fuerimus 
imitati.
      

  