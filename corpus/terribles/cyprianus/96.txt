######################################################################

 	




        EPISTOLAE DIONYSII ALEXANDRINI EPISCOPI AD STEPHANUM PAPAM FRAGMENTUM.
        PROOEMIUM.
Subnexo fragmento Eusebius praemittit: Ad Stephanum Dionysius primam earum, 
quae de Baptismo conscriptae sunt, epistolam exaravit: cum non mediocris 
controversia exorta esset, utrum eos, qui ex qualibet haeresi convertuntur, 
Baptismo purgari oporteret. Quippe antiqua consuetudo invaluerat, ut in 
ejusmodi suscipiendis sola manuum impositio cum precationibus adhiberetur. 
Primus Cyprianus qui Carthaginensem tunc regebat ecclesiam, nonnisi per 
baptismum prius ab errore mundatos admittendos esse censuit. Verum Stephanus 
nihil adversus traditionem, quae jam inde ab initio obtinuerat, innovandum 
ratus, gravissime id tulit. Ad hunc igitur cum de hoc argumento multa Dionysius 
per litteras scripsisset, illi sub finem significat omnes ubique ecclesias, 
mollito jam persecutionis furore, Novati turbulentam novitatem detestantes, 
inter se pacem iniisse. Sic autem scribit.
Scias autem, frater, cunctas per Orientem et ulterius positas Ecclesias, 
quae prius erant discissae, nunc
-----------------------------------------------------------
tandem ad unitatem reversas esse, et omnes ubicumque ecclesiarum antistites 
unum idemque sentire, et ob redditam insperato pacem incredibili gaudio 
exsultare, Demetrianum scilicet episcopum Antiochiae, Theoctistum Caesareae, 
Mazabenem Aeliae post mortem Alexandri, Marinum Tyri, Laodiceae Heliodorum 
post obitum Thelymidris, Helenum Tharsi et omnes Ciliciae ecclesias, Firmilianum 
cum omni Cappadocia. Solos enim illustriores episcopos nominavi, ne forte 
epistola nostra prolixior, et oratio molestior redderetur. Syriae quidem 
totae et Arabia, quibus identidem necessaria suppeditatis, et quibus litteras 
nunc scripsistis, Mesopotamia quoque et Pontus ac Bithynia, et ut uno verbo 
absolvam, omnes ubique terrarum laetitia gestiunt ob hanc concordiam
-----------------------------------------------------------
fraternamque charitatem laudantes Deum.

-----------------------------------------------------------
Ἴσθι δὲ νῦν, ἀδελφὲ, ὅτι ἥνωνται πᾶσαι αἱ πρότερον διεσχισμέναι κατά τε 
τὴν ἀνατολὴν ἐκκλησίαι, καὶ ἔτι
-----------------------------------------------------------
προσωτέρω, καὶ πάντες εἰσὶν ὀμόφρονες οἱ πανταχοῦ προεστῶτες, χαὶροντες 
καθ' ὑπερβολὴν ἐπὶ τῇ παρὰ προσδοχίαν εἰρήνῃ γενομένῃ· Δημητριανὸς ἐν Ἀντιοχείᾳ, 
Θεόκτιστος ἐν Καισαρείᾳ, Μαζαβάνης ἐν Αἰλίᾳ κοιμηθέντος Ἀλεξάνδρου, Μαρῖνος 
ἐν Τύρῳ, Ἡλιόδωρος ἐν Λαοδικείᾳ ἀναπαυσαμένου Θηλυμίδρου, Ἕλενος ἐν Ταρσῷ 
καὶ πᾶσαι αἱ τῆς Κιλικίας ἐκκλησίαι, Φιρμιλιανὸς καὶ πᾶσα Καππαδοκία. Τοὺς 
γὰρ περιφανεστέρους μόνους τῶν ἐπισκόπων ὠνόμασα, ἵνα μήτε μῆκος τῇ ἐπιστολῇ, 
μήτε βάρος προσάψω τῷ λόγῳ. αἱ μέν τοι Συρίαι ὅλαι καὶ ἡ Ἀραβία, οἷς ἐπαρκεῖτε 
ἑκάστοτε, καὶ οἷς νῦν ἐπεστείλατε, ἥ τε Μεσοποταμία, Πόντος τε καὶ Βιθυνία, 
καὶ συνελόντι εἰπεῖν, ἀγαλλιῶνται πάντες πανταχοῦ τῇ ὁμονοίᾳ καὶ φιλαδελφίᾳ 
δοξάζοντες τὸν Θεόν



        EPISTOLA S. CYPRIANI AD QUINTUM. DE HAERETICIS BAPTIZANDIS.


-----------------------------------------------------------


          I.
          Cyprianus Quinto fratri salutem. --Retulit ad me, frater charissime, 
Lucianus compresbyter noster, te desiderasse ut significaremus tibi quid 
sentiamus de his qui apud haereticos et schismaticos baptizati videntur. 
De qua re quid nuper in concilio plurimi coepiscopi cum compresbyteris 
qui aderant censuerimus, ut scires, ejusdem epistolae exemplum tibi misi. 
Nescio etenim qua praesumptione ducuntur quidam de collegis nostris, ut 
putent eos qui apud haereticos tincti sunt, quando ad nos venerint, baptizari 
non oportere, eo quod dicant unum baptisma
-----------------------------------------------------------
esse, quod unum scilicet in Ecclesia catholica est. Quae Ecclesia, si una 
est, esse baptisma extra Ecclesiam
-----------------------------------------------------------
non potest: nam, cum duo baptismata esse non possint, si haeretici vere 
baptizant, ipsi habent baptisma; et qui hoc illis patrocinium de auctoritate 
sua praestat, cedit illis et consentit, ut hostes et adversarii Christi 
habere videantur abluendi et purificandi et sanctificandi hominis potestatem. 
Nos autem dicimus eos qui inde veniunt, non rebaptizari apud nos, sed baptizari. 
Neque enim accipiunt illic aliquid ubi nihil est; sed veniunt ad nos ut 
hic accipiant ubi et gratia et veritas omnis est, quia et gratia et veritas 
una est. Porro autem quidam de collegis nostris malunt haereticis honorem 
dare quam nobis consentire; et, dum unius baptismi asseveratione baptizare 
venientes nolunt, sic, aut duo baptismata ipsi faciunt, dum et apud haereticos 
baptisma esse dicunt, aut certe, quod est gravius, haereticorum sordidam
-----------------------------------------------------------
et profanam tinctionem, vero et unico et legitimo Ecclesiae catholicae 
baptismo praeponere et praeferre
-----------------------------------------------------------
contendunt: non considerantes scriptum esse: Qui baptizatur a mortuo, quid 
proficit lavatio ejus? Manifestum est autem eos qui non sunt in Ecclesia 
Christi, inter mortuos computari, nec posse ab eo vivificari alterum qui 
ipse non vivat; quando una sit Ecclesia, quae, vitae aeternae gratiam consecuta, 
et vivit in aeternum et vivificat Dei populum.
        

          II.
          Et dicunt se in hoc veterem consuetudinem sequi, quando apud 
veteres haereseos et schismatum prima adhuc fuerint initia, ut hi illic 
essent qui de Ecclesia recedebant, et hic baptizati prius fuerant; quos 
tunc tamen ad Ecclesiam revertentes, et poenitentiam agentes, necesse non 
erat baptizare. Quod
-----------------------------------------------------------
nos quoque hodie observamus, ut quos constet hic
-----------------------------------------------------------
baptizatos esse, et a nobis ad haereticos transisse, si postmodum peccato 
suo cognito, et errore digesto, ad veritatem et matricem redeat satis sit 
in poenitentiam manum imponere; ut, quia ovis fuerat, hanc ovem abalienatam 
et errabundam in ovile suum pastor recipiat. Si autem qui ab haereticis 
venit, baptizatus in Ecclesia prius non fuit, sed alienus in totum et profanus 
venit, baptizandus est, ut ovis fiat, quia una est aqua in Ecclesia sancta 
quae oves faciat. Et idcirco, quia nihil potest esse commune mendacio et 
veritati, tenebris et luci, morti et immortalitati, antichristo et Christo, 
per omnia debemus Ecclesiae catholicae unitatem tenere, nec in aliquo fidei 
et veritatis hostibus cedere. Non est autem de consuetudine
-----------------------------------------------------------
praescribendum, sed ratione vincendum. Nam
-----------------------------------------------------------
nec Petrus, quem primum Dominus elegit, et super quem aedificavit Ecclesiam 
suam, cum secum Paulus de circumcisione postmodum disceptaret, vindicavit 
sibi aliquid insolenter, aut arroganter assumpsit, ut diceret se primatum 
tenere, et obtemperari a novellis et posteris sibi potius oportere. Nec 
despexit Paulum, quod Ecclesiae prius persecutor fuisset, sed consilium 
veritatis admisit, et rationi legitimae quam Paulus vindicabat, facile 
consensit; documentum scilicet nobis et concordiae et patientiae tribuens, 
ut non pertinaciter nostra amemus, sed quae aliquando a fratribus et collegis 
nostris utiliter et salubriter suggeruntur, si sint vera et legitima,
-----------------------------------------------------------
ipsa potius nostra ducamus. Cui rei Paulus quoque prospiciens et concordiae 
et paci fideliter consulens, in Epistola sua posuit, dicens: Prophetae 
autem duo aut tres loquantur, et caeteri examinent. Si autem alii revelatum 
fuerit sedenti, ille prior taceat. Qua in parte docuit et ostendit multa 
singulis in melius revelari, et debere unumquemque, non pro eo quod semel 
imbiberat et tenebat, pertinaciter congredi, sed, si quid melius et utilius 
exstiterit, licenter amplecti. Non enim vincimur quando offeruntur nobis 
meliora, sed instruimur, maxime in his quae ad Ecclesiae unitatem pertinent, 
et spei et fidei nostrae veritatem; ut nos sacerdotes Dei et
-----------------------------------------------------------
Ecclesiae ejus, de ipsius dignatione, praepositi, sciamus remissam peccatorum 
non nisi in Ecclesia dari posse, nec posse adversarios Christi quicquam 
sibi circa ejus gratiam vindicare. Quod quidem et Agrippinus, bonae memoriae 
vir, cum caeteris coepiscopis suis, qui illo tempore in provincia Africa 
et Numidia Ecclesiam Domini gubernabant, statuit et, librato consilii communis 
examine, firmavit. Quorum sententiam et religiosam et legitimam et salutarem, 
fidei et Ecclesiae catholicae congruentem, nos etiam secuti sumus. Et quales 
super hac re litteras fecerimus ut scires, exemplum earum ad notitiam tam 
tuam quam coepiscoporum nostrorum qui illic sunt, pro communi dilectione, 
transmisimus. Opto te, frater charissime, semper bene valere.
        
      


        ANNO CHRISTI CCLVI. EPISTOLA S. CYPRIANI AD JUBAIANUM, DE HAERETICIS 
BAPTIZANDIS.


-----------------------------------------------------------

ARGUMENTUM.-- Anno Christi CCLVI, paulo post concilium Carthaginense VII, 
longam scripsit epistolam Cyprianus ad episcopum Jubaianum; is consuluerat 
Cyprianum de Baptismo, simulque miserat epistolam, non a se, sed ab alio 
scriptam, adversus sententiam Cypriani.
-----------------------------------------------------------
Refellit hanc epistolam Cyprianus et summo studio colligit quidquid ad 
causae suae defensionem valere existimabat. Mittit etiam Jubaiano exemplum 
epistolae ad Numidas et ad Quintum ac forte proximae synodi decreta.

          I.
          Cyprianus Jubaiano fratri salutem. Scripsisti mihi, frater charissime, 
desiderans significari tibi motum animi nostri quid nobis videatur de haereticorum 
Baptismo, qui, foris positi et extra Ecclesiam constituti, vindicant sibi 
rem nec juris nec potestatis. Quod nos nec ratum possumus nec legitimum 
computare, quando hoc apud eos esse constet illicitum. Et quoniam jam super 
hac re quid sentiremus litteris nostris expressimus, ut compendium facerem, 
exemplum
-----------------------------------------------------------
earumdem litterarum tibi misi, quid in concilio, cum complures adessemus, 
decreverimus, quid item postea Quinto, collegae nostro, de eadem re quaerenti 
rescripserim. Et nunc quoque cum in unum convenissemus tam provinciae Africae 
quam Numidiae episcopi, numero septuaginta et unus, hoc idem denuo sententia 
nostra firmavimus, statuentes unum baptisma esse quod sit in Ecclesia catholica 
constitutum, ac per hoc non rebaptizari, sed baptizari a nobis quicumque 
ab adultera et profana aqua veniunt abluendi et sanctificandi salutaris 
aquae veritate.
-----------------------------------------------------------

        


          II.
          Nec nos movet, frater charissime, quod in litteris tuis complexus 
es, Novatianenses rebaptizare eos quos a nobis sollicitant, quando ad nos 
omnino non pertineat quid hostes Ecclesiae faciant, dummodo teneamus ipsi 
potestatis nostrae honorem et rationis ac veritatis firmitatem. Nam Novatianus, 
simiarum more, quae cum homines non sint, humana tamen imitantur, vult 
Ecclesiae catholicae auctoritatem sibi et veritatem vindicare, quando ipse 
in Ecclesia non sit, immo adhuc insuper contra Ecclesiam rebellis et hostis 
extiterit. Sciens etenim unum esse baptisma, hoc unum sibi vindicat ut 
apud se esse Ecclesiam dicat et nos haereticos faciat. Nos autem, qui Ecclesiae 
unius caput et radicem tenemus, pro certo scimus et fidimus nihil illi 
extra Ecclesiam licere, et
-----------------------------------------------------------
Baptisma quod est unum, apud nos esse, ubi et ipse baptizatus prius fuerat, 
quando divinae unitatis et rationem et veritatem tenebat. Quod si in Ecclesia 
baptizatos rebaptizandos foris extra Ecclesiam Novatianus existimat, a 
se incipere debuerat, ut prior extraneo et haeretico baptismo rebaptizaretur, 
qui post Ecclesiam immo et contra Ecclesiam baptizandos foris opinatur. 
Quale est autem ut, quia hoc Novatianus facere audet, nos putemus non esse 
faciendum? Quid ergo? quia et honorem cathedrae sacerdotalis Novatianus 
usurpat, num idcirco nos cathedrae renuntiare debemus? Aut quia Novatianus 
altare collocare et sacrificia offerre contra fas nititur, ab altari et 
sacrificiis cessare nos oportet, ne paria et similia cum illo celebrare 
videamur? Vanum prorsus
-----------------------------------------------------------
et stultum est ut, quia Novatianus extra Ecclesiam vindicat sibi veritatis 
imaginem, relinquamus Ecclesiae veritatem.
        

          III.
          Apud nos autem nos nova aut repentina res est, ut baptizandos 
censeamus eos qui ab haereticis
-----------------------------------------------------------
ad Ecclesiam veniunt, quando multi jam anni sint et longa aetas ex quo 
sub Agrippino bonae memoriae viro convenientes in unum episcopi plurimi 
hoc statuerint, atque exinde in hodiernum tot millia haereticorum in provinciis 
nostri ad Ecclesiam conversi, non aspernati sint neque cunctati, immo et 
rationabiliter et libenter amplexi sint ut lavacri vitalis et salutaris 
Baptismi gratiam consequerentur. Neque enim difficile est doctori vera 
et legitima insinuare ei qui haeretica pravitate damnata, et ecclesiastica 
veritate comperta, ad hoc venit ut discat, ad hoc discit ut vivat. Nos 
non debemus stuporem haereticis patrocinio consensus nostri augere, cum 
libenter ac prompte obtemperant veritati.
        

          IV.
          Plane, quoniam inveni in epistola cujus exemplum
-----------------------------------------------------------
ad me transmisisti, scriptum esse quod quaerendum non sit quis baptizaverit, 
quando is qui baptizatus sit accipere remissam peccatorum potuerit secundum 
quod credidit, praetereundum hunc locum non putavi, maxime cum in eadem 
epistola animadverterim etiam Marcionis fieri mentionem, ut nec ab ipso 
venientes dicat baptizari oportere, quod jam in nomine Jesu Christi baptizati 
esse videantur. Considerare itaque debemus fidem eorum qui foris credunt, 
an secundum eamdem fidem possint aliquid gratiae consequi. Nam si fides 
una est nobis et haereticis, potest esse et gratia una. Si eumdem patrem, 
eumdem filium, eumdem Spiritum sanctum, eamdem Ecclesiam confitentur nobiscum 
Patripassiani, Anthropiani, Valentiniani, Appelletiani, Ophitae, Marcionitae,
-----------------------------------------------------------
et caeterae haereticorum pestes et gladii ac venena subvertendae veritatis, 
potest illic et Baptisma unum esse, si est et fides una.
        

          V.
          Ac, ne longum sit per haereses universas decurrere et singularum 
vel ineptias vel insanias
-----------------------------------------------------------
recensere, quia nec delectat id dicere quod aut horret aut pudet nosse, 
de Marcione interim solo, cujus mentio in epistola a te ad nos transmissa 
facta est, examinemus an possit baptismatis ejus ratio constare. Dominus 
enim post resurrectionem discipulos suos mittens, quemadmodum baptizare 
deberent instruxit et docuit dicens: Data est mihi omnis potestas in coelo 
et in terra, Ite ergo et docete gentes omnes baptizantes eos in nomine 
Patris et Filii et Spiritus sancti. Insinuat Trinitatem, cujus sacramento 
Gentes baptizarentur. Numquid hanc Trinitatem Marcion tenet? numquid eumdem 
asserit quem et nos patrem creatorem? Numquid eumdem novit filium Christum 
de Maria virgine natum, qui sermo caro factus sit, qui peccata nostra portaverit,
-----------------------------------------------------------
qui mortem moriendo vicerit, qui resurrectionem carnis per semetipsum primus 
initiaverit, et discipulis suis quod in eadem carne resurrexisset ostenderit? 
Longe alia est apud Marcionem, sed et apud caeteros haereticos fides. Immo 
nihil est apud illos nisi perfidia et blasphemia et contentio sanctitatis 
et veritatis inimica. Quomodo ergo potest videri qui apud illos baptizatur 
consecutus esse peccatorum remissam, et divinae indulgentiae gratiam per 
suam fidem, qui ipsius fidei non habuerit veritatem? Si enim, sicut quibusdam 
videtur, secundum fidem suam quis accipere aliquid foris extra Ecclesiam 
potuit, utique id accepit quod credidit. Falsum autem credens verum accipere 
non potuit, sed potius adultera et profana, secundum quod credebat, accepit.
-----------------------------------------------------------

        


          VI.
          Quem locum profani et adulteri baptismi subtiliter Hieremias 
propheta perstringit dicens: Ut quid qui contristant me praevalent? Plaga 
mea solida est, unde sanabor? Dum fit, facta est mihi quasi aqua mendax 
non habens fidem. Mentionem facit per Prophetam spiritus Sanctus aquae 
mendacis et fidem non habentis. Quae est haec aqua mendax et perfida? Utique 
ea quae baptismi imaginem mentitur et gratiam fidei adumbrata simulatione 
frustratur. Quod si secundum pravam fidem baptizari aliquis foris et remissam 
peccatorum consequi potuit, secundum
-----------------------------------------------------------
eamdem fidem consequi et Spiritum sanctum potuit, et non est necesse ei 
venienti manum imponi ut Spiritum sanctum consequatur et signetur. Aut 
utrumque enim fide sua foris consequi potuit, aut neutrum eorum qui foris 
fuerat accepit.
          VII Manifestum est autem ubi et per quos remissa peccatorum dari 
possit, quae in Baptismo scilicet datur. Nam Petro primum Dominus, super 
quem aedificavit Ecclesiam, et unde unitatis originem instituit et ostendit, 
potestatem istam dedit ut id solveretur in coelis quod ille solvisset in 
terris. Et post resurrectionem quoque ad Apostolos loquitur dicens: Sicut 
misit me Pater, et ego mitto vos. Hoc cum dixisset, inspiravit, et ait 
illis: Accipite Spiritum sanctum. Si cujus remiseritis peccata, remittentur 
illi; si cujus
-----------------------------------------------------------
tenueritis, tenebuntur. Unde intelligimus non nisi in Ecclesia praepositis 
et in evangelica lege ac dominica ordinatione fundatis licere baptizare 
et remissum peccatorum dare, foris autem nec ligari aliquid posse nec solvi, 
ubi non sit qui aut ligare possit aliquid aut solvere.
        

          VIII.
          Nec hoc, frater charissime, sine Scripturae divinae auctoritate 
proponimus, ut dicamus certa lege ac propria ordinatione divinitus cuncta 
esse disposita, nec posse quemquam contra episcopos et sacerdotes usurpare 
sibi aliquid quod non sit sui juris et potestatis. Nam et Chore et Dathan 
et Abiron contra Moysen et Aaron sacerdotem sacrificandi sibi licentiam 
usurpare conati sunt; nec tamen quod illicite ausi sunt impune fecerunt. 
Et filii Aaron, qui alienum
-----------------------------------------------------------
ignem altari imposuerunt, in conspectu statim Domini indignantis extincti 
sunt. Quod supplicium manet eos qui alienam aquam baptismo inferunt falso, 
ut divina censura ulciscatur et vindicet id haereticos contra Ecclesiam 
gerere quod non nisi soli liceat Ecclesiae.
        

          IX.
          Quod autem dicunt quidam de eis qui in Samaria baptizati fuerant, 
advenientibus apostolis Petro et Joanne, tantum super eos manum impositam 
esse, ut acciperent Spiritum sanctum, rebaptizatos tamen non esse, locum 
istum, frater charissime, ad
-----------------------------------------------------------
praesentem causam videmus omnino non pertinere. Illi enim qui in Samaria 
crediderant fide vera crediderant, et intus in Ecclesia, quae una est, 
et cui soli gratiam Baptismi dare et peccata solvere permissum est, a Philippo 
diacono, quem iidem apostoli miserant, baptizati erant. Et idcirco quia 
legitimum et ecclesiasticum Baptismum consecuti fuerant, baptizari eos 
ultra non oportebat, sed tantummodo quod deerat, id a Petro et Joanne factum 
est, ut oratione pro eis habita, et manu imposita invocaretur et infunderetur 
super eos Spiritus sanctus. Quod nunc quoque apud nos geritur, ut qui in 
Ecclesia baptizantur, praepositis Ecclesiae offerantur, et per nostram 
orationem ac manus impositionem Spiritum sanctum consequantur et signaculo 
dominico consummentur.
-----------------------------------------------------------

        


          X.
          Non est ergo, frater charissime, quod haereticis cedendum existimemus 
ut Baptisma, quod non nisi uni et soli Ecclesiae datum sit, prodendum putemus. 
Boni militis est adversus rebelles et hostes imperatoris sui castra defendere. 
Gloriosi ducis est commissa sibi signa servare. Scriptum est: Dominus Deus 
tuus Deus zelans est. Qui spiritum Dei accepimus, zelum divinae fidei 
habere debemus. Quo zelo Phinees placuit, et Deum promeritus indignantis 
iram populo pereunte lenivit. Quid adulteram et alienigenam et divinae 
unitatis inimicam in acceptum referimus,
-----------------------------------------------------------
qui non nisi unum Christum et unam ejus Ecclesiam novimus? Ecclesia paradisi 
instar exprimens arbores fructiferas intra muros suos intus includit, ex 
quibus quae non facit fructum bonum exciditur et in ignem mittitur. Has 
arbores rigat quatuor fluminibus, id est, evangeliis quatuor, quibus Baptismi 
gratiam salutaris coelesti inundatione largitur. Numquid de Ecclesiae fontibus 
rigare potest qui totus in Ecclesia non est? Numquid paradisi potus salubres 
et salutares impertire cuiquam potest qui perversus et a semetipso damnatus 
et extra paradisi fontes relegatus aruit et aeternae sitis siccitate defecit?
        

          XI.
          Clamat Dominus ut qui sitit veniat et bibat de fluminibus aquae 
vivae quae de ejus ventre fluxerunt. Quo venturus est qui sitit, utrumne
-----------------------------------------------------------
ad haereticos, ubi fons et fluvius aquae vitalis omnino non est, an ad 
Ecclesiam, quae una est super unum, qui et claves ejus accepit, Domini 
voce fundata est? Haec est una quae tenet et possidet omnem sponsi sui 
et domini potestatem. In hac praesidemus, pro honore ejus atque unitate 
pugnamus, hujus et gratiam pariter et gloriam fideli devotione defendimus. 
Nos de divino permissu rigamus sitientem Dei populum, nos custodimus terminos 
vitalium fontium. Si possessionis ergo nostrae jus tenemus, si sacramentum 
unitatis agnoscimus, cur praevaricatores veritatis, cur proditores unitatis 
existimamur? Aqua Ecclesiae
-----------------------------------------------------------
fidelis et salutaris et sancta corrumpi et adulterari non potest, sicut 
et ipsa Ecclesia incorrupta et casta et pudica est. Si Ecclesiae devoti 
et in Ecclesia constituti sunt haeretici, possunt et baptismo ejus et caeteris 
salutaribus bonis uti. Si autem in Ecclesia non sunt, immo et contra Ecclesiam 
faciunt, quomodo baptizare baptismo Ecclesiae possunt?
        

          XII.
          Neque enim parva res haereticis et modica conceditur, quando 
a nobis baptisma eorum in acceptum refertur, cum inde incipiat omnis fidei 
origo, et ad spem vitae aeternae salutaris ingressio, et purificandis ac 
vivificandis Dei servis divina dignatio. Nam si baptizari quis apud haereticos 
potuit, utique et remissam peccatorum consequi potuit. Si peccatorum remissam 
consecutus est, et sanctificatus est,
-----------------------------------------------------------
et templum Dei factus est, si sanctificatus est si templum Dei factus est, 
quaero cujus Dei? Si creatoris, non potuit, quia in eum non credidit. Si 
Christi, nec hujus fieri potuit templum, qui negat Deum Christum. Si Spiritus 
sancti, cum tres unum sint, quomodo Spiritus sanctus placatus esse ei potest 
qui aut Filii aut Patris inimicus est?
        

          XIII.
          Proinde frustra quidem qui ratione vincuntur consuetudinem nobis 
opponunt; quasi consuetudo major sit veritate, aut non id sit in spiritalibus 
sequendum quod in melius fuerit a sancto Spiritu revelatum. Ignosci enim 
potest simpliciter erranti, sicut de se ipso dicit beatus apostolus Paulus: 
Qui primo, inquit, fui blasphemus et persecutor et injuriosus; sed misericordiam 
merui, quia ignorans
-----------------------------------------------------------
feci. Post inspirationem vero et revelationem factam, qui in eo quod 
erraverat perseverat prudens et sciens, sine venia ignorantiae peccat. 
Praesumptione enim atque obstinatione quadam nititur, cum ratione superetur. 
Nec quisquam dicat, quod accepimus ab Apostolis hoc sequimur, quando Apostoli 
non nisi unam Ecclesiam tradiderunt et Baptisma unum, quod non nisi in 
eadem Ecclesia
-----------------------------------------------------------
sit constitutum, et neminem inveniamus ab Apostolis, cum apud haereticos 
baptizatus esset, in eodem baptismo admissum esse et communicasse, ut videantur 
Apostoli baptisma haereticorum probasse.
        

          XIV.
          Quod enim quidam dicunt, quasi ad haereticorum suffragium pertineat 
quod dixerit apostolus Paulus, Verumtamen omni modo, sive per occasionem, 
sive per veritatem Christus annuntietur; invenimus hoc quoque ad eorum 
patrocinium qui haereticis suffragantur et plaudunt nihil posse proficere. 
Neque enim de haereticis aut de eorum baptismo loquebatur in Epistola sua 
Paulus, ut aliquid quod ad hanc rem pertineat posuisse ostendatur. Loquebatur 
de fratribus sive inordinate et contra ecclesiasticam disciplinam ambulantibus, 
sive evangelicam veritatem
-----------------------------------------------------------
de Dei timore servantibus. Et quosdam ex eis posuit verbum Domini constanter 
atque intrepide locutos, quosdam vero in invidia et dissensione versatos, 
quosdam servasse circa se benevolam charitatem, aliquos vero habuisse malevolam 
dissensionem, se tamen patienter omnia sustinere, dummodo sive in veritate 
sive per occasionem nomen Christi, quod Paulus praedicabat, ad plurimorum 
notitiam perveniret, et nova adhuc ac rudis sermonis seminatio loquentium 
praedicatione crebresceret. Porro aliud est eos qui intus Ecclesia sunt 
de nomine Christi loqui, aliud est eos qui foris sunt et contra Ecclesiam 
faciunt in nomine Christi baptizare. Quare qui haereticis patrocinantur 
non id proferant quod Paulus de fratribus posuit, sed
-----------------------------------------------------------
ostendant si haeretico aliquid concedendum putavit, aut si fidem et Baptisma 
eorum probavit, aut si perfidos et blasphemos remissionem peccatorum accipere 
extra Ecclesiam posse constituit.
        

          XV.
          Si autem quid Apostoli de haereticis senserint consideremus, 
inveniemus eos in omnibus epistolis suis execrari et detestari haereticorum 
sacrilegam pravitatem. Nam cum dicant sermonem eorum ut
-----------------------------------------------------------
cancer serpere, quomodo potest is sermo dare remissam peccatorum qui 
ut cancer serpit ad aures audientium? Et cum dicant nullam participationem 
esse justitiae et iniquitati, nullam communionem lumini et tenebris, 
quomodo possunt aut tenebrae illuminare aut iniquitas justificare? Et cum 
dicant de Deo eos non esse, sed esse de antichristi spiritu, quomodo 
gerunt spiritalia et divina qui sunt hostes Dei, et quorum pectora obsederit 
spiritus antichristi? Quare si rejectis humanae contentionis erroribus 
ad evangelicam auctoritatem atque ad apostolicam traditionem sincera et 
religiosa fide revertamur, intelligemus nihil eis ad gratiam ecclesiasticam 
et salutarem licere qui spargentes atque impugnantes Ecclesiam
-----------------------------------------------------------
Christi, a Christo ipso adversarii, ab Apostolis vero ejus antichristi 
nominantur.
        

          XVI.
          Non est autem quod aliquis ad circumveniendam christianam veritatem 
Christi nomen opponat ut dicat, In nomine Jesu Christi ubicumque et quomodocumque 
baptizati gratiam Baptismi sunt consecuti, quando ipse Christus loquatur 
et dicat, Non omnis qui dicit mihi, Domine, Domine, intrabit in regnum 
coelorum. et iterum praemoneat atque instruat ne quis a pseudoprophetis 
et pseudochristis in nomine suo facile fallatur, Multi. inquit, venient 
in nomine meo dicentes. Ego sum Christus, et multos fallent, et postea 
addidit dicens: Vos autem cavete. Ecce praedixi vobis omnia. Unde apparet 
non ea statim suscipienda et assumenda quae
-----------------------------------------------------------
jactantur in nomine Christi, sed quae geruntur in Christi veritate.
        

          XVII.
          Quod enim in evangeliis et in Apostolorum epistolis Jesu Christi 
nomen insinuatur ad remissionem peccatorum, non ita est quasi aut sine 
Patre aut contra Patrem prodesse cuiquam solus filius possit, sed ut Judaeis, 
qui jactitabant se patrem habere, ostenderetur quod nihil eis Pater profuturus 
esset, nisi in Filium crederent, quem ille misisset. Nam qui Deum Patrem 
creatorem sciebant, Filium quoque Christum scire debebant, ne sibi blandirentur 
et plauderent de solo Patre sine Filii ejus agnitione, qui et dicebat: 
Nemo venit ad Patrem nisi per me. Duorum autem cognitionem esse quae 
salvet idem ipse manifestat dicens: Haec est autem vita aeterna ut cognoscant 
te solum et verum Deum, et quem misisti
-----------------------------------------------------------
Jesum Christum. Cum ergo ex ipsius Christi praedicatione et contestatione 
Pater ante cognoscendus sit, qui misit, tunc deinde Christus, qui missus 
est, nec possit esse spes salutis nisi duobus simul cognitis, quomodo non 
cognito immo et blasphemato Deo Patre, qui apud haereticos Christi nomine 
baptizati dicuntur, peccatorum remissam consecuti judicantur? Alia enim 
fuit Judaeorum sub Apostolis ratio, alia est gentilium conditio. Illi, 
quia jam legis et Moysi antiquissimum baptisma fuerant adepti, in nomine 
quoque Jesu Christi erant baptizandi, secundum quod in Actis Apostolorum 
Petrus ad eos loquitur et dicit: Poenitemini, et baptizetur unusquisque 
vestrum in nomine Domini Jesu Christi in remissionem peccatorum, et accipietis 
donum Spiritus
-----------------------------------------------------------
sancti. Vobis enim est haec promissio et filiis vestris et omnibus deinceps 
quoscumque advocaverit Dominus Deus noster. Jesu Christi mentionem 
facit Petrus, non quasi Pater omitteretur, sed ut Patri quoque Filius adjungeretur.
        

          XVIII.
          Denique ubi post resurrectionem a Domino Apostoli ad gentes mittuntur, 
in nomine Patris et Filii et Spiritus sancti baptizare gentiles jubentur. 
Quomodo ergo quidam dicunt foris extra Ecclesiam immo et contra Ecclesiam, 
modo in nomine Jesu Christi, ubicumque et quomodocumque gentilem baptizatum 
remissionem peccatorum consequi posse, quando ipse Christus gentes baptizari 
jubeat in plena et adunata Trinitate. Nisi si qui Christum negat negatur 
a Christo, qui Patrem ejus negat, quem ipse
-----------------------------------------------------------
Christus confessus sit, non negatur, et qui in eum blasphemat quem Christus 
Dominum et Deum suum dixerit, remuneratus a Christo remissionem peccatorum 
et Baptismi sanctificationem consequitur. Qua autem potestate consequi 
in baptismo remissionem peccatorum potest negans Deum creatorem patrem 
Christi, quando ipsam potestatem qua baptizamur et sanctificamur ab eodem 
Patre Christus acceperit; quem majorem dixerit, a quo clarificari petierit, 
cujus voluntatem usque ad obsequium bibendi calicis et subeundae mortis 
impleverit? Quid est igitur aliud quam participem haereticis blasphemantibus 
fieri, defendere velle et asserere quod remissam peccatorum accipere in 
Christi nomine possit blasphemans graviter et peccans in Patrem et Dominum 
et Deum Christi? Quid deinde illud quale est ut qui Filium Dei
-----------------------------------------------------------
negat, neque Patrem habeat, et qui Patrem negat, Filium habere videatur, 
cum Filius ipse contestetur et dicat, Nemo potest venire ad me, nisi fuerit 
illi datum a Patre; ut manifestum sit nullam remissionem peccatorum 
in Baptismo accipi a Filio posse quam constet Patrem non dedisse, maxime 
quando adhuc idem repetat et dicat: Omnis plantatio quam non plantavit 
Pater meus coelestis eradicabitur.
        

          XIX.
          Quod si Christi discipuli discere a Christo nolunt quantum venerationis 
et honoris paterno nomini debeatur, vel de exemplis terrenis ac saecularibus 
discant et sciant Christum non sine maxima exprobratione posuisse: Filii 
saeculi hujus prudentiores sunt filiis lucis. In saeculo isto si cujus
-----------------------------------------------------------
patri aliquis convicium fecerit, si contumeliosus ac procax pudorem ejus 
et honorem maledico ore laceraverit, indignatur filius et irascitur, et 
laesi patris injuriam quibus potest viribus vindicare conatur. Tu Christum 
putas impiis et sacrilegis et in Patrem suum blasphemis impunitatem dare 
et eis in Baptismo peccata dimittere quos constet baptizatos eadem adhuc 
in personam Patris maledicta congerere et incessabili blasphemantis linguae 
scelere peccare? Hoc Christianus, hoc Dei servus potest aut mente concipere 
aut fide credere aut sermonem proferre?
-----------------------------------------------------------
Et ubi erunt legis praecepta divinae, quae dicunt, Honora patrem et matrem, 
si vocabulum patris quod in homine honorari praecipitur in Deo impune violatur? 
Ubi erit quod ipse Christus in Evangelio ponit et dicit, Qui maledixerit 
patri aut matri, morte moriatur, si is qui maledicentes parentibus 
carnalibus puniri et interfici mandat, in coelestem et spiritalem patrem 
maledicos atque ecclesiae matris inimicos ipse vivificat? Execranda ac 
detestanda res a quibusdam prorsus asseritur, ut is qui blasphemantem in 
Spiritum sanctum reum futurum peccati aeterni comminatur, idem in Patrem 
Deum blasphemos salutari Baptismo sanctificare dicatur. Et nunc qui talibus 
ad Ecclesiam venientibus sine Baptismo communicandum existimant, non putant 
se alienis,
-----------------------------------------------------------
immo aeternis peccatis communicare, admittentes sine Baptismo eos qui non 
nisi in Baptismo possint blasphemiarum suarum peccata deponere.
        

          XX.
          Quam vanum est porro et perversum ut cum ipsi haeretici, repudiato 
et relicto vel errore vel scelere in quo prius fuerant, agnoscant Ecclesiae 
veritatem, nos veritatis ejusdem jura et sacramentum mutilemus, et venientibus 
ac poenitentibus dicamus eos remissionem peccatorum consecutos esse, quando 
illi et se peccasse et propter hoc ad Ecclesiae indulgentiam venire fateantur? 
Quare Ecclesiae catholicae
-----------------------------------------------------------
fidem ac veritatem frater charissime, et tenere debemus firmiter, et docere, 
et per omnia evangelica et apostolica praecepta rationem divinae dispositionis 
atque unitatis ostendere.
        

          XXI.
          Numquid potest vis Baptismi esse major aut potior quam confessio, 
quam passio, ut quis coram hominibus Christum confiteatur et sanguine suo 
baptizetur? Et tamen neque hoc Baptisma haeretico prodest, quamvis Christum 
confessus et extra Ecclesiam fuerit occisus; nisi si haereticorum patroni 
et advocati haereticos in falsa confessione Christi interfectos martyres 
praedicant et contra Apostoli contestationem, qui nihil eos, quamvis exustos 
et occisos, dicit posse proficere, gloriam eis et coronam passionis 
assignant. Quod si haeretico nec Baptisma
-----------------------------------------------------------
publicae confessionis et sanguinis proficere ad salutem potest, quia salus 
extra Ecclesiam non est, quanto magis ei nihil proderit, si in latebra 
et in latronum spelunca adulterae aquae contagione tinctus, non tantum 
peccata antiqua non exposuerit, sed adhuc potius nova et majora cumulaverit? 
Quare Baptisma nobis et haereticis commune esse non potest, cum quibus 
nec Pater Deus, nec Filius Christus, nec Spitus sanctus, nec fides, nec 
Ecclesia ipsa communis est. Et ideo baptizari eos oportet qui de haeresi
-----------------------------------------------------------
ad Ecclesiam veniunt; ut qui legitimo et vero atque unico sanctae Ecclesiae 
Baptismo ad regnum Dei regeneratione divina praeparantur, sacramento utroque 
nascantur, quia scriptum est: Nisi quis renatus fuerit ex aqua et spiritu 
non potest intrare in regnum Dei.
        

          XXII.
          Quo in loco quidam, quasi evacuare possint humana argumentatione 
praedicationis evangelicae veritatem, catechuminos nobis opponunt, si quis 
ex his, antequam in Ecclesia baptizetur, in confessione nominis apprehensus 
fuerit et occisus, an spem salutis et praemium confessionis amittat, eo 
quod ex aqua prius non sit renatus. Sciant igitur hujusmodi homines suffragatores 
et fautores haereticorum catechuminos illos primo integram fidem et Ecclesiae 
veritatem tenere
-----------------------------------------------------------
et ad debellandum diabolum de divinis castris cum plena et sincera Dei 
Patris et Christi et Spiritus sancti cognitione procedere, deinde nec privari 
Baptismi sacramento, utpote qui baptizentur gloriosissimo et maximo sanguinis 
Baptismo, de quo et Dominus dicebat habere se aliud baptisma baptizari. 
Sanguine autem suo baptizatos et passione sanctificatos consummari et divinae 
pollicitationis gratiam consequi declarat in Evangelio idem Dominus, quando 
ad latronem in ipsa passione credentem et confitentem
-----------------------------------------------------------
loquitur et quod secum futurus sit in paradiso pollicetur. Quapropter qui 
fidei et veritati praesumus, eos qui ad fidem et veritatem veniunt, et 
agentes poenitentiam remitti sibi peccata deposcunt, decipere non debemus 
et fallere, sed correctos a nobis ac reformatos ad regnum coelorum disciplinis 
coelestibus erudire.
        

          XXIII.
          Sed dicit aliquis: Quid ergo fiet de his qui in praeteritum de 
haeresi ad Ecclesiam venientes sine Baptismo admissi sunt? Potens est Dominus 
misericordia sua indulgentiam dare et eos qui ad Ecclesiam simpliciter 
admissi, in Ecclesia dormierunt, ab Ecclesiae suae muneribus non separare. 
Non tamen quia aliquando erratum est, ideo semper errandum est, cum magis 
sapientibus et Deum timentibus congruat patefactae et perspectae veritati 
libenter atque incunctanter
-----------------------------------------------------------
obsequi quam pertinaciter atque obstinate contra fratres et consacerdotes 
pro haereticis reluctari.
        

          XXIV.
          Nec quisquam existimet haereticos, eo quod illis baptisma opponitur, 
quasi secundi baptismi vocabulo scandalizatos ut ad Ecclesiam veniant retardari. 
Immo vero hoc ipso magis ad necessitatem veniendi testimonio ostensae sibi 
et probatae veritatis adiguntur: nam si viderint judicio ac sententia nostra 
id decerni et statui ut baptisma justum et legitimum computetur quo illic 
baptizantur, putabunt se Ecclesiam quoque et caetera Ecclesiae munera juste 
et legitime possidere; nec erit causa veniendi ad nos, quando, habentes 
baptisma, habere videantur et caetera.
-----------------------------------------------------------
Porro autem, cum cognoscunt baptisma nullum foris esse nec remissam peccatorum 
extra Ecclesiam dari posse, avidius ad nos et promptius properant et munera 
ac dona Ecclesiae matris implorant, certi pervenire se omnino non posse 
ad veram divinae gratiae pollicitationem nisi prius venerint ad Ecclesiae
-----------------------------------------------------------
veritatem: nec recusabunt baptizari apud nos haeretici legitimo et vero 
Ecclesiae baptismo, quando ex nobis didicerint baptizatos quoque a Paulo 
eos qui jam baptismo Joannis baptizati fuissent, sicut legimus in Actibus 
Apostolorum.
        

          XXV.
          Et nunc apud quosdam de nostris haereticorum baptisma occupatum 
asseritur, et invidia quadam quasi rebaptizandi baptizare post hostes Dei 
nefas ducitur, cum baptizatos inveniamus quos Joannes baptizaverat, ille 
Joannes major inter prophetas habitus, ille divina gratia adhuc in utero 
matris impletus, ille Heliae spiritu et virtute subnixus, qui non adversarius 
Domini, sed praecursor ac praedicator fuit, qui Dominum nostrum non tantum 
verbis praenuntiavit, sed et oculis ostendit, qui ipsum Christum, per quem 
baptizantur caeteri, baptizavit. Quod si
-----------------------------------------------------------
idcirco haereticus jus baptismi obtinere potuit quia prior baptizavit, 
non possidentis erit jam baptisma, sed occupantis; et cum separari a se 
et dividi omnino non possint baptisma et Ecclesia, qui occupare baptisma 
prior potuit, et Ecclesiam pariter occupavit, et incipis tu illi haereticus 
videri qui praeventus posterior esse coepisti, qui cedendo ac manus dando 
jus quod acceperas reliquisti. Quam periculosum sit autem in divinis rebus 
ut quis cedat jure suo et potestate Scriptura sancta declarat, cum in Genesi 
Esau primatus suos inde perdiderit, nec recipere id postmodum potuerit 
quod semel cessit.
-----------------------------------------------------------

        


          XXVI.
          Haec tibi breviter, pro nostra mediocritate, rescripsimus, frater 
ª charissime, nemini praescribentes aut praejudicantes quominus unusquisque 
episcoporum quod putat faciat, habens arbitrii sui liberam potestatem. 
Nos, quantum in nobis est, propter haereticos cum collegis et coepiscopis 
nostris non contendimus,
-----------------------------------------------------------
cum quibus divinam concordiam et dominicam pacem tenemus; maxime cum et 
Apostolus dicat: Si quis autem putatur contentiosus esse, nos talem consuetudinem 
non habemus, neque Ecclesia Dei. Servatur a nobis patienter et leniter 
charitas animi, collegii honor, vinculum fidei, et concordia sacerdotii. 
Propter hoc etiam libellum nunc de Bono Patientiae, quantum valuit nostra 
mediocritas, permittente Domino et inspirante, conscripsimus, quem ad te 
pro mutua dilectione transmisimus. Opto te, frater charissime, semper bene 
valere.
        
      


        EPISTOLA S. CYPRIANI AD POMPEIUM CONTRA EPISTOLAM STEPHANI DE HAERETICIS 
BAPTIZANDIS.

-----------------------------------------------------------
ARGUMENTUM hujus Epistolae istud est apud D. August., libr. V, contra Donatist., 
cap. 23. « Ad Pompeium, inquit, etiam scribit Cyprianus de hac eadem re; 
ubi aperte indicat Stephanum, quem Romanae Ecclesiae episcopum tunc fuisse 
didicimus, non solum sibi ad ista non consensisse, verum etiam contra scripsisse 
atque praecepisse. » De qua rursum cap. 25: « Jam illa quae in Stephanum 
iratus effudit, retractare nolo, quia et opus non est. Eadem quippe ipsa 
dicuntur quae jam satis discussa sunt; et ea praet rire melius est, quae 
periculum perniciosae dissensionis habuerunt.
-----------------------------------------------------------
Stephanus autem et abstinendos putaverat qui de suscipiendis haereticis 
priscam consuetudinem convellere conarentur. Iste autem quaestionis ipsius 
difficultate permotus, et sanctis charitatis visceribus largissime praeditus, 
in unitate eis manendum qui diversa sentirent. Ita, quamvis commotius sed 
tamen fraterne indignetur, vicit tamen pax Christi in cordibus eorum, ut 
in tali discrepatione nullum inter eos malum schismatis oriretur. » Hactenus 
ille; quae prolixius citavimus, eo quod antidoti sint loco, adversus eos 
qui hinc schisma suum a Romano Pontifice confirmare nituntur.

          I.
          Cyprianus Pompeio fratri salutem. Quamquam plene ea quae de haereticis 
baptizandis dicenda sunt complexi sumus in epistolis quarum ad te exempla
-----------------------------------------------------------
transmisimus, frater charissime, tamen quia desiderasti in notitiam tuam 
perferri quid mihi ad litteras nostras Stephanus frater noster rescripserit, 
misi tibi rescripti ejus exemplum: quo lecto, magis ac magis ejus errorem 
denotabis, qui haereticorum causam contra Christianos et contra Ecclesiam 
Dei asserere conatur. Nam inter caetera vel superba, vel ad rem non pertinentia, 
vel sibi ipsi contraria, quae imperite atque improvide scripsit, etiam 
illud adjunxit ut diceret: Si quis ergo a quacumque haeresi venerit ad 
vos, nihil innovetur nisi quod traditum est, ut manus illi imponatur
-----------------------------------------------------------
in poenitentiam, cum ipsi haeretici proprie alterutrum ad se venientes 
non baptizent, sed communicent tantum.
        

          II.
          A quacumque haeresi venientem baptizari in Ecclesia vetuit, id 
est, omnium haereticorum baptismata justa esse et legitima judicavit. Et 
cum singulae haereses singula baptismata et diversa peccata habeant, hic 
cum omnium baptismo communicans universorum delicta in sinum suum coacervata 
congessit. Et praecepit nihil aliud innovari nisi quod traditum est; quasi 
is innovet qui unitatem tenens, unum baptisma uni Ecclesiae vindicat, et 
non ille utique qui unitatis oblitus mendacia et contagia profanae tinctionis 
usurpat. Nihil innovetur, inquit, nisi quod traditum est. Unde est ista 
traditio? Utrumne de dominica
-----------------------------------------------------------
et evangelica auctoritate descendens, an de Apostolorum mandatis atque 
epistolis veniens? Ea enim facienda esse quae scripta sunt Deus testatur 
et praemonet ad Jesum Nave dicens: Non recedet liber legis hujus ex ore 
tuo, sed meditaberis in eo die ac nocte, ut observes facere omnia quae 
scripta sunt in eoItem Dominus Apostolos suos mittens mandat baptizari 
Gentes et doceri ut observent omnia quaecumque ille praecepit. Si ergo 
aut in Evangelio praecipitur aut in Apostolorum epistolis vel actibus continetur 
ut a quacumque haeresi venientes non baptizentur, sed tantum manus illis 
imponatur in poenitentiam, observetur divina haec et sancta traditio. Si 
vero ubique haeretici nihil aliud quam adversarii et antichristi nominantur, 
si
-----------------------------------------------------------
vitandi et perversi et a semetipsis damnati pronuntiantur, quale est ut 
videantur damnandi a nobis non esse quos constat apostolica contestatione 
a semetipsis damnatos esse? Ut nemo infamare Apostolos
-----------------------------------------------------------
debeat, quasi illi haereticorum baptismata probaverint, aut eis sine Ecclesiae 
baptismo communicaverint, quando talia de haereticis Apostoli scripserint, 
et hoc cum nondum haereticae pestes acriores prorupissent, necdum quoque 
Marcion Ponticus de Ponto emersisset, cujus magister Cerdon sub Hygino 
tunc episcopo, qui in urbe nonus fuit, Romam venit; quem Marcion secutus, 
additis ad crimen augmentis, impudentius caeteris et abruptius in Deum 
patrem creatorem blasphemare instituit, et haereticum furorem sacrilegis 
armis contra Ecclesiam rebellantem sceleratius et gravius armavit.
        

          III.
          Quod si haereses constat postmodum plures ac pejores extitisse, 
et si retro nusquam omnino praeceptum est neque conscriptum ut haeretico 
tantum
-----------------------------------------------------------
manus in poenitentiam imponatur, et sic ei communicetur, et si Baptisma 
non nisi unum est, quod apud nos est, et intus est, et soli Ecclesiae de 
divina dignatione concessum est, quae ista obstinatio est, quaeve praesumptio, 
humanam traditionem divinae dispositioni anteponere, nec animadvertere 
indignari et irasci Deum quoties divina praecepta solvit et praeterit humana 
traditio, sicut per Esaiam prophetam clamat et dicit: Populus iste labiis 
honorificat me, cor vero eorum longe separatum est a me. Sine causa autem 
colunt me, mandata et doctrinas hominum docentes. Item Dominus in Evangelio 
increpans similiter et objurgans ponit et dicit: Rejicitis mandatum Dei 
ut traditionem vestram statuatis. Cujus praecepti memo,
-----------------------------------------------------------
beatus Apostolus commonet ipse quoque et instruit dicens: Si quis aliter 
docet, et non acquiescit sanis verbis Domini nostri Jesu Christi et doctrinae 
ejus,
-----------------------------------------------------------
stupore elatus est, nihil sciens, discede ab hujusmodi.
        

          IV.
          Praeclara sane et legitima traditio, Stephano fratre nostro docente, 
proponitur, quae auctoritatem nobis idoneam praebeat. Nam in eodem loco 
epistolae suae addidit et adjecit: cum ipsi haeretici proprie alterutrum 
ad se venientes non baptizent, sed communicent tantum. Ad hoc enim malorum 
devoluta est Ecclesia Dei et sponsa Christi ut haereticorum exempla sectetur, 
ut ad celebranda sacramenta coelestia disciplinam lux de tenebris mutuetur, 
et id faciant Christiani quod antichristi faciunt. Quae vero est animi 
caecitas, quae pravitas, fidei unitatem de Deo patre et de Jesu Christi 
Domini et Dei nostri traditione venientem nolle cognoscere? Nam si idcirco
-----------------------------------------------------------
apud haereticos Ecclesia non est, quia una est et dividi non potest, et 
si ideo illic Spiritus sanctus non est, quia unus est, et esse apud profanos 
et extraneos non potest, utique et baptisma, quod in eadem unitate consistit, 
esse apud haereticos non potest, quia separari neque ab Ecclesia neque 
a Spiritu Sancto potest.
        

          V.
          Aut si effectum baptismi majestati nominis tribuunt, ut qui in 
nomine Jesu Christi ubicumque et quomodocumque baptizantur, innovati et 
sanctificati judicentur, cur non in ejusdem Christi nomine illic et manus 
baptizato imponitur ad accipiendum Spiritum sanctum, cur eadem ejusdem 
majestas nominis non praevalet in manus impositione quam valuisse contendunt 
in baptismi sanctificatione? Nam si potest
-----------------------------------------------------------
quis extra Ecclesiam natus, templum Dei fieri, cur non possit super templum 
et Spiritus sanctus infundi? Qui enim peccatis in baptismo expositis sanctificatus 
est et in novum hominem spiritaliter reformatus, ad accipiendum Spiritum 
sanctum idoneus factus est, quando Apostolus dicat: Quotquot in Christo 
baptizati estis, Christum induistis, qui potest apud haereticos baptizatus 
Christum induere, multo magis potest Spiritum sanctum, quem Christus misit, 
accipere. Caeterum major erit mittente qui missus est, ut incipiat foris 
baptizatus Christum quidem induisse, sed Spiritum sanctum
-----------------------------------------------------------
non potuisse percipere; quasi possit aut sine Spiritu Christus indui, aut 
a Christo Spiritus separari. Illud quoque quam ineptum est, ut cum nativitas 
secunda spiritalis sit, qua in Christo per lavacrum regenerationis nascimur, 
dicant quod possit quis apud haereticos spiritaliter nasci, ubi Spiritum 
negant esse. Peccata enim purgare et hominem sanctificare aqua sola non 
potest, nisi habeat et Spiritum sanctum. Quare aut Spiritum sanctum necesse 
est concedant esse illic ubi baptisma esse dicunt, aut nec baptisma est 
ubi Spiritus sanctus non est, quia baptisma esse sine Spiritu sancto non 
potest.
        

          VI.
          Quale est autem asserere et contendere quod esse possint filii 
Dei qui non sint in Ecclesia nati? Baptisma enim esse in quo homo vetus 
moritur et
-----------------------------------------------------------
novus nascitur manifestat et probat beatus Apostolus dicens: Servavit nos 
per lavacrum regenerationis. Si autem in lavacro, id est in Baptismo, 
est regeneratio, quomodo generare filios Deo haeresis per Christum potest, 
quae Christi sponsa non est? Ecclesia est enim sola quae Christo conjuncta 
et adunata spiritaliter filios generat, eodem Apostolo rursus dicente: 
Christus dilexit Ecclesiam et se ipsum tradidit pro ea ut eam sanctificaret, 
purgans eam lavacro aquae. Si igitur haec est dilecta et sponsa quae 
sola a Christo sanctificatur et lavacro ejus sola purgatur, manifestum 
est haeresim, quae sponsa Christi non sit, nec purgari nec sanctificari 
lavacro ejus posse, filios Deo generare non posse.
        

          VII.
          Porro autem non per manus impositionem
-----------------------------------------------------------
quis nascitur quando accipit Spiritum sanctum, sed in Ecclesiae baptismo, 
ut Spiritum sanctum jam natus accipiat, sicut in primo homine Adam factum 
est. Ante enim Deus eum plasmavit, et tunc insufflavit in faciem ejus 
flatum vitae. Nec enim potest accipi Spiritus, nisi prius fuerit qui accipiat. 
Cum autem nativitas Christianorum in baptismo sit, Baptismi autem generatio 
et sanctificatio apud solam sponsam Christi sit, quae parere spiritaliter 
et generare filios Deo possit, ubi et ex qua et cui natus est qui filius 
Ecclesiae non est, ut habere quis possit Deum patrem ante Ecclesiam matrem? 
Cum vero
-----------------------------------------------------------
nulla omnino haeresis, sed neque aliquod schisma habere salutaris baptismi 
sanctificationem foris possit, cur in tantum Stephani fratris nostri obstinatio 
dura prorupit ut etiam de Marcionis baptismo, item Valentini et Apelletis, 
et caeterorum blasphemantium in Deum Patrem contendat filios Deo nasci, 
et illic in nomine Jesu Christi dicat remissionem peccatorum dari ubi blasphematur 
in Patrem et in Dominum Deum Christum?
        

          VIII.
          Quo in loco considerandum est, frater charissime, pro fide et 
religione loci sacerdotalis, quo fungimur, an constare sacerdoti Dei ratio 
in die judicii possit asserenti et probanti et in acceptum referenti blasphemantium 
baptismata, cum Dominus comminetur et dicat: Et nunc praeceptum hoc ad 
vos est, o sacerdotes,
-----------------------------------------------------------
si non audieritis, et si non posueritis in corde vestro ut detis honorem 
nomini meo, dicit Dominus omnipotens, immittam in vos maledictionem, et 
maledicam benedictionem vestram. Dat honorem Deo qui Marcionis baptismo 
communicat? Dat honorem Deo qui apud eos qui in Deum blasphemant remissionem 
peccatorum dari judicat? Dat honorem Deo qui foris de adultera et fornicaria 
Deo filios asseverat? Dat honorem Deo qui unitatem et veritatem de divina 
lege venientem non tenens haereses contra Ecclesiam vindicat? Dat honorem 
Deo qui haereticorum amicus et inimicus Christianorum sacerdotes Dei veritatem 
Christi et Ecclesiae unitatem tuentes abstinendos putat? Si sic honor Deo 
datur, si sic a cultoribus et sacerdotibus ejus Dei timor et
-----------------------------------------------------------
disciplina servatur, abjiciamus arma, manus demus in captivitatem, tradamus 
diabolo ordinationem Evangelii, dispositionem Christi, majestatem Dei, 
divinae
-----------------------------------------------------------
militiae sacramenta solvantur, castrorum coelestium signa prodantur, succumbat 
et cedat Ecclesia haereticis, lux tenebris, fides perfidiae, spes desperationi, 
ratio errori, immortalitas morti, charitas odio, veritas mendacio, Christus 
antichristo. Merito et sic in dies singulos schismata et haereses surgunt, 
crebrius atque uberius excrescunt, et serpentinis crinibus pullulantes 
adversus Ecclesiam Dei majoribus viribus veneronum suorum virus expromunt, 
dum illis advocatione quorumdam et auctoritas praestatur et firmitas, dum 
baptisma eorum defenditur, dum fides, dum veritas proditur, dum id quod 
contra Ecclesiam foris geritur intus in ipsa Ecclesia vindicatur.
        

          IX.
          Quod si est apud nos, frater dilectissime, Dei timor, si tenor 
praevalet fidei, si custodimus Christi
-----------------------------------------------------------
praecepta, si incorruptam atque inviolatam sponsae ejus sanctitatem tuemur, 
si haerent sensibus et cordibus nostris verba Domini dicentis: Putas cum 
venerit filius hominis, inveniet fidem in terra? quia fideles Dei milites, 
qui Deo fide et religione sincera militamus, commissa nobis divinitus castra 
fideli virtute servemus. Nec consuetudo quae apud quosdam obrepserat impedire 
debet quominus veritas praevaleat et vincat. Nam consuetudo sine veritate 
vetustas erroris est. Propter quod, relicto errore, sequamur veritatem, 
scientes quia et apud Esdram veritas vincit, sicut scriptum est: Veritas 
manet et invalescit in aeternum et vivit et obtinet in saecula saeculorum. 
Nec est apud eam accipere personam nec differentias, sed quae sunt justa 
facit, nec est in judicio ejus
-----------------------------------------------------------
iniquum, sed fortitudo, et regnum, et majestas, et potestas omnium saeculorum. 
Benedictus Dominus Deus veritatis. Quam veritatem nobis
-40)

-----------------------------------------------------------
Christus ostendens in Evangelio suo dicit: Ego sum veritas. Propter 
quod si in Christo sumus et Christum in nobis habemus, si manemus in veritate, 
et veritas in nobis manet, ea quae sunt vera et recta teneamus.
        

          X.
          Fit autem studio praesumptionis et contumaciae ut quis magis 
sua prava et falsa defendat quam ad alterius recta et vera consentiat. 
Cui rei prospiciens beatus apostolus Paulus ad Timotheum scribit et monet 
episcopum non litigiosum, nec contentiosum, sed mitem et docibilem esse 
debere. Docibilis autem ille est qui est ad discendi patientiam lenis 
et mitis. Oportet enim episcopum non tantum docere, sed et discere; quia 
et ille melius docet qui quotidie crescit et proficit discendo meliora.
-----------------------------------------------------------
Quod ipsum quoque idem apostolus Paulus docet praemonens ut si alii sedenti 
melius revelatum fuerit, prior taceat. In compendio est autem apud 
religiosas et simplices mentes et errorem deponere et invenire atque eruere 
veritatem. Nam si ad divinae traditionis caput et originem revertamur, 
cessat error humanus, et sacramentorum coelestium ratione perspecta, quicquid 
sub caligine ac nube tenebrarum obscurum latebat in lucem veritatis aperitur. 
Si canalis aquam ducens, qui copiose prius et largiter profluebat, subito 
deficiat, nonne ad fontem pergitur, ut illic defectionis ratio noscatur, 
utrumne arescentibus venis in capite unda siccaverit, an vero integra inde 
et plena procurrens in medio itinere destiterit; ut si vitio interrupti 
aut bibuli canalis effectum est
-----------------------------------------------------------
quo minus aqua continua perseveranter ac jugiter flueret, refecto et confirmato 
canali ad usum atque ad potum civitatis aqua collecta eadem ubertate atque 
integritate repraesentetur qua de fonte proficiscitur. Quod et nunc facere 
oportet Dei sacerdotes praecepta divina servantes, ut si in aliquo nutaverit 
et vacillaverit veritas, ad originem dominicam et ad
-----------------------------------------------------------
evangelicam atque apostolicam traditionem revertamur, et inde surgat actus 
nostri ratio, unde et ordo et origo surrexit.
        

          XI.
          Traditum est enim nobis quod sit unus Deus, et Christus unus, 
et una spes, et fides una, et una Ecclesia, et baptisma unum non nisi 
in una Ecclesia constitutum; a qua Unitate quisquis dicesserit, cum haereticis 
necesse est inveniatur; quos dum contra Ecclesiam vindicat, sacramentum 
divinae traditionis impugnat. Cujus Unitatis sacramentum expressum videmus 
etiam in Cantico canticorum ex persona Christi dicentis: Hortus conclusus, 
soror mea, sponsa, fons signatus, puteus aquae vivae, paradisus cum fructu 
pomorum. Si autem Ecclesia ejus hortus conclusus est et fons signatus, 
quomodo
-----------------------------------------------------------
in eumdem hortum introire aut bibere de fonte ejus potest qui in Ecclesia 
non est? Item Petrus ipse quoque demonstraus et vindicans Unitatem mandavit 
et monuit nisi per unum solum baptisma unius Ecclesiae salvari nos non 
posse. In arca, inquit, Noe pauci, id est, octo animae hominum salvae factae 
sunt per aquam, quod et vos similiter salvos faciet baptisma. Quam 
brevi et spiritali compendio unitatis sacramentum manifestavit? Nam ut 
in illo mundi baptismo, quo iniquitas antiqua purgata est, qui in arca 
Noe non fuit non potuit per aquam salvatus fieri, ita nec nunc potest per 
baptismum salvatus videri qui baptizatus in Ecclesia non est, quae ad arcae 
unius sacramentum dominica unitate fundata est.
-----------------------------------------------------------

        


          XII.
          Observatur itaque a nobis et tenetur, frater charissime, explorata 
et perspecta veritate, ut omnes qui ex quacumque haeresi ad Ecclesiam convertuntur, 
Ecclesiae unico et legitimo baptismo baptizentur, exceptis his qui baptizati 
in Ecclesia prius fuerant, et sic ad haereticos transierant. Illos enim 
oportet, cum redeunt, acta poenitentia per manus impositionem
-----------------------------------------------------------
solam recipi et in ovile, unde erraverant, a pastore restitui. Opto te, 
frater charissime, semper bene valere.
        
      


        EPISTOLA S. CYPRIANI AD MAGNUM DE BAPTIZANDIS NOVATIANIS ET DE 
IIS QUI IN LECTO GRATIAM CONSEQUUNTUR.
ARGUMENTUM.-- Respondetur Magno inanienti an a Novatiano venientes denuo 
baptizandi. Et primo ex SS. Scripturarum testimonio unitas stabilitur. 
Legitima in cathedra Petri successio est certa unitatis nota. Unitatis 
sacramentum non tantum monitis et exemplis; sed et poenis in delinquentes 
irrogatis sancitum. Schismatici, licet Symboli voces agnoscant, fidem ipsam 
denegant Exemplis ostenditur quanto
-----------------------------------------------------------
cum periculo Ecclesiae pax, licet fides intacta maneat violetur. Digreditur 
Cyprianus ad haereticoram Baptisma, quos Spiritum sanctum dare posse negat; 
tum respondet de clinicorum tinctione, de aspersione, ad immunditias tollendas, 
de gratia in Baptismo collata, vel minuenda actu nostro vel augenda.

          I.
          Cyprianus magno filio salutem. Pro tua religiosa diligentia consuluisti 
mediocritatem nostram, fili charissime, an inter caeteros haereticos, eos 
quoque qui a Novatiano veniunt post profanum ejus lavacrum
-----------------------------------------------------------
baptizari et sanctificari in Ecclesia catholica, legitimo et vero et unico 
Ecclesiae Baptismo oporteat. De qua re, quantum fidei nostrae capacitas 
et Scripturarum divinarum sanctitas ac veritas suggerit, dicimus omnes 
omnino haereticos et schismaticos nihil habere potestatis ac juris. Propter 
quod Novatianus nec debet, nec potest excipi quominus ipse quoque extra 
Ecclesiam consistens, et contra pacem ac dilectionem Christi faciens, inter 
adversarios et antichristos computetur. Neque enim Dominus noster Jesus 
Christus cum in Evangelio suo testaretur adversarios suos esse eos qui 
secum non essent, aliquam speciem haereseos designavit, sed omnes omnino 
qui secum non essent et secum non colligentes gregem suum spargerent adversarios 
suos esse ostendit
-----------------------------------------------------------
dicens: Qui non est mecum, adversum me est; et qui mecum non colligit, 
spargit. Item beatus Joannes apostolus nec ipse ullam haeresim aut 
schisma discrevit, aut aliquos speciatim separes posuit, sed universos 
qui de Ecclesia exissent, quique contra Ecclesiam facerent, antichristos 
appellavit dicens: Audistis quia antichristus venit, nunc autem antichristi 
multi facti sunt. Unde cognoscimus quia novissima hora est. Ex nobis exierunt, 
sed non fuerunt ex nobis. Si enim fuissent ex nobis, mansissent utique 
nobiscum. Unde apparet adversarios Domini
-----------------------------------------------------------
et antichristos omnes esse quos constet a charitate atque ab unitate Ecclesiae 
catholicae recessisse. Adhuc quoque Dominus in Evaugelio suo ponit et dicit: 
Si vero et Ecclesiam contempserit, sit tibi tamquam ethnicus et publicanus. 
Si autem qui Ecclesiam contemnunt ethnici et publicani habentur, multo 
magis utique rebelles et hostes falsa altaria et illicita sacerdotia et 
sacrificia sacrilega et nomina adulterata fingentes inter ethnicos et publicanos 
necesse est computentur, quando minora peccantes et tantum Ecclesiae contemptores 
ethnici et publicani sententia Domini judicentur.
        

          II.
          Quod autem Ecclesia una sit declarat in Cantico canticorum Spiritus 
sanctus ex persona Christi dicens: Una est columba mea, perfecta mea, una 
est matri
-----------------------------------------------------------
suae electa genitrici suae; de qua item denuo dicit: Hortus conclusus, 
soror mea, sponsa, fons signatus, puteus aquae vivae. Si autem hortus 
conclusus est sponsa Christi, quae est Ecclesia, patere res clausa alienis 
et profanis non potest. Et si fons signatus est, neque bibere inde neque 
consignari potest cui foris posito accessus ad fontem non est. Puteus quoque 
aquae vivae si unus est, idemque intus est, vivificari et sanctificari 
foris positus ex illa aqua non potest ex qua solis eis qui intus sunt usus 
omnis et potus concessus est. Quod et Petrus ostendens unam Ecclesiam esse 
et solos eos qui in Ecclesia sint baptizari posse, posuit et dixit: In 
arca Noe pauci, id est, octo animae hominum salvae
-----------------------------------------------------------
factae sunt per aquam, quod et vos similiter salvos faciet
-----------------------------------------------------------
baptisma, probans et contestans unam arcam Noe typum fuisse unius Ecclesiae. 
Si potuit tunc in illo expiati purificati mundi baptismo salvus per aquam 
fieri qui in arca Noe non fuit, potest et nunc vivificari per baptisma 
qui in Ecclesia non est, cui soli baptisma concessum est. Sed et Paulus 
apostolus hoc idem adhuc apertius et clarius manifestans ad Ephesios scribit 
et dicit: Christus dilexit Ecclesiam, et se ipsum tradidit pro ea, ut eam 
sanctificaret, purgans eam lavacro aquae. Quod si una est Ecclesia, 
quae a Christo diligitur et lavacro ejus sola purgatur, quo modo qui in 
Ecclesia non est aut diligi a Christo aut ablui et purgari lavacro ejus 
potest?
        

          III.
          Propter quod cum sola Ecclesia habeat aquam
-----------------------------------------------------------
vitalem et baptizandi atque abluendi hominis potestatem, qui dicit apud 
Novatianum baptizari et sanctificari aliquem posse, prius ostendat et doceat 
Novatianum in Ecclesia esse aut Ecclesiae praesidere. Ecclesia enim una 
est, quae una et intus esse et foris non potest. Si enim apud Novatianum 
est, apud Cornelium non fuit. Si vero apud Cornelium fuit, qui Fabiano 
episcopo legitima ordinatione successit, et quem praeter sacerdotii honorem 
martyrio quoque Dominus glorificavit, Novatianus in Ecclesia non est, nec 
episcopus computari potest, qui, evangelica et apostolica traditione contempta, 
nemini succedens, a se ipso ortus est. Habere namque aut tenere Ecclesiam 
nullo modo potest qui ordinatus in Ecclesia
-----------------------------------------------------------
non est.
-----------------------------------------------------------

        

          IV.
          Foris enim non esse Ecclesiam nec scindi adversum se aut dividi 
posse, sed inseparabilis atque individuae domus unitatem tenere manifestat 
Scripturae divinae fides, cum de sacramento Paschae et Agni, qui agnus 
Christum designabat, scriptum sit: In domo una comedetur, non ejicietis 
de domo carnem foras. Quod item circa Raab, quae ipsa quoque typum 
portabat Ecclesiae, expressum videmus? cui mandatur et dicitur: Patrem 
tuum et matrem tuam et fratres tuos et totam domum patris tui colliges 
ad te ipsam in domum tuam, et omnis qui exierit ostium domus tuae foras 
reus sibi erit. Quo sacramento declaratur in unam domum solam, id est, 
in Ecclesiam victuros, et ab interitu mundi evasuros colligi oportere, 
quisquis autem de collectis
-----------------------------------------------------------
foras exierit, id est, si quis, quamvis in Ecclesia gratiam consecutus, 
recesserit et ab Ecclesia exierit, reum sibi futurum, id est, ipsum sibi 
quod pereat imputaturum. Quod apostolus Paulus explanat docens et praecipiens 
haereticum vitandum esse ut perversum et peccatorem et a semetipso damnatum. 
Hic enim reus sibi erit qui non ab episcopo ejectus, sed sponte de Ecclesia 
profugus, haeretica praesumptione a semetipso damnatus.
        

          V.
          Et idcirco Dominus insinuans nobis unitatem de divina auctoritate 
venientem ponit et dicit: Ego et pater unum sumus. Ad quam unitatem 
redigens Ecclesiam suam denuo dicit: Et erit unus grex et unus pastor. 
Si autem grex unus est, quomodo potest gregi annumerari qui in numero
-----------------------------------------------------------
gregis non est? aut pastor haberi quomodo potest qui, manente vero pastore, 
et in Ecclesia Dei
-----------------------------------------------------------
ordinatione succedanea praesidente, nemini succedens, et a se ipso incipiens, 
alienus fit et profanus, dominicae pacis ac divinae unitatis inimicus, 
non habitans in domo Dei, id est, in Ecclesia Dei, in qua non nisi concordes 
atque unanimes habitant, loquente in Psalmis Spiritu sancto et dicente: 
Deus qui inhabitare facit unanimes in domo.
        

          VI.
          Denique unanimitatem christianam firma sibi atque inseparabili 
charitate connexam etiam ipsa dominica sacrificia declarant. Nam quando 
Dominus corpus suum panem vocat de multorum granorum adunatione congestum, 
populum nostrum quem portabat indicat adunatum; et quando sanguinem suum 
vinum appellat de botris atque acinis plurimis expressum atque in unum 
coactum, gregem item nostrum
-----------------------------------------------------------
significat commixtione adunate multitudinis copulatum. Si Novatianus huic 
pani dominico adunatus est, si Christi populo et ipse commixtus est, poterit 
videri et unici ecclesiastici Baptismi habere gratiam posse, si eum constiterit 
Ecclesiae unitatem tenere. Denique quam sit inseparabile unitatis sacramentum, 
et quam sine spe sint et perditionem sibi maximam de indignatione Dei acquirant 
qui schisma faciunt, et relicto episcopo, alium sibi foris pseudoepiscopum 
constituunt, declarat in libris Regnorum Scriptura divina, ubi a tribu 
Juda et Benjamin decem tribus scissae sunt, et relicto rege suo, alterum 
sibi foris constituerunt: Et indignatus est, inquit, Dominus in omni semine 
Israel, et dimovit eos, et dedit eos in direptionem donec abjiceret eos 
a facie sua, quia
-----------------------------------------------------------
dissipatus est Israel a domo David, et constituerunt sibi regem Hieroboam 
filium Nabath (II Reg. XXII, 20,
-----------------------------------------------------------
21). Indignatum esse Dominum dicit et eos in perditionem dedisse quod ab 
unitate dissipati essent atque alterum sibi regem constituissent. Et tanta 
indignatio Domini extitit adversus illos qui schisma fecerant, ut etiam 
cum homo Dei ad Hieroboam missus esset qui ei peccata sua exprobraret, 
atque ultionem futuram praediceret, panem quoque apud illos edere et aquam 
bibere vetaretur. Quod cum non custodisset et contra praeceptum Dei prandisset, 
statim divinae censurae majestate percussus est, ut inde regrediens impetu 
ac morsu leonis intinere necaretur. Et audet quisquam dicere aquam Baptismi 
salutarem et gratiam coelestem communem cum schismaticis esse posse, cum 
quibus nec terrestris cibus nec saecularis potus debet esse communis? Satiat 
adhuc
-----------------------------------------------------------
in Evangelio suo Dominus et majorem intelligentiae lucem manifestat quod 
iidem qui se tunc a tribu Juda et Benjamin sciderant, et Hierosolymis derelictis 
Samariam secesserant, inter profanos et gentiles computarentur. Nam cum 
primum discipulos suos in ministerium salutis mitteret, mandavit et dixit: 
In viam nationum ne abieritis, et in civitatem Samaritanorum ne introieritis. 
Ad Judaeos prius mittens, gentiles adhuc praeteriri jubet. Addendo autem 
et civitatem Samaritanorum debere omitti, ubi erant schismatici, ostendit 
schismaticos gentilibus adaequari.
        

          VII.
          Quod si aliquis illud opponit ut dicat eamdem Novatianum legem 
tenere quam catholica Ecclesia teneat, eodem Symbolo quo et nos baptizare, 
eumdem nosse Deum Patrem, eumdem Filium Christum,
-----------------------------------------------------------
eumdem Spiritum sanctum, ac propter hoc usurpare eum potestatem baptizandi 
posse quod videatur in interrogatione Baptismi a nobis non discrepare, 
sciat quisquis hoc opponendum putat primum non esse unam nobis et schismaticis 
Symboli legem, neque eamdem interrogationem. Nam cum dicunt:
-----------------------------------------------------------
Credis remissionem peccatorum, et vitam aeternam per sanctam Ecclesiam, 
mentiuntur in interrogatione, quando non habeant Ecclesiam. Tunc deinde 
voce sua ipsi confitentur remissionem peccatorum non dari nisi per sanctam 
Ecclesiam posse; quam non habentes, ostendunt remitti illic peccata non 
posse.
        

          VIII.
          Quod vero eumdem quem et nos Deum Patrem, eumdem Filium Christum, 
eumdem Spiritum sanctum nosse dicuntur, nec hoc adjuvare tales potest. 
Nam et Chore et Dathan et Abiron cum sacerdote Aaron et Moyse eumdem Deum 
noverant, pari lege et religione viventes, unum et verum Deum, qui colendus 
atque invocandus fuerat, invocabant. Tamen quia loci sui ministerium transgressi 
contra Aaron sacerdotem qui sacerdotium legitimum dignatione
-----------------------------------------------------------
Dei atque ordinatione Domini perceperat, sacrificandi sibi licentiam vindicaverunt, 
divinitus percussi poenas statim pro illicitis conatibus pependerunt, nec 
potuerunt rata esse et proficere sacrificia irreligiose et illicite contra 
jus divinae dispositionis oblata. Thuribula quoque ipsa, in quibus incensum 
illicite fuerat oblatum, ne in usu de caetero essent sacerdotibus, sed 
potius indignationis et ultionis divinae memoriam corrigendis posteris 
exhiberent, jussu Domini conflata atque igne purgata in laminas ductiles 
producuntur et affiguntur altari, secundum quod loquitur Scriptura divina. 
Memoriale, inquit, filiis Israel ut non accedat quisquam alienigena qui 
non est ex semine Aaron imponere incensum ante Dominum, ut non sit sicut 
Chore. Et tamen illi schisma
-----------------------------------------------------------
non fecerant, nec foras egressi, contra Dei sacerdotes impudenter atque 
hostiliter rebellaverant, quod nunc hi Ecclesiam scindentes et contra pacem 
atque unitatem Christi rebelles cathedram sibi constituere et primatum 
assumere et baptizandi atque offerendi licentiam vindicare conatur. Quomodo 
perficere quae
-----------------------------------------------------------
agunt aut impetrare aliquid illicitis conatibus Deo possunt qui contra 
Deum, quod eis non licet, moliuntur? Quare qui Novatiano sive caeteris 
ejusmodi schismaticis patrocinantur frustra contendunt baptizari et sanctificari 
illic aliquem salutari Baptismo posse ubi constet baptizantem baptizandi 
licentiam non habere.
        

          IX.
          Atque ut magis intelligi posset contra ejusmodi audaciam quae 
sit censura divina, invenimus in tali facinore non solum duces et auctores 
sed et participes poenis destinari, nisi se a communione malorum separaverint, 
praecipiente per Moysen Domino et dicente: Separamini a tabernaculis hominum 
istorum durissimorum, et nolite tangere ab omnibus quae sunt eis, ne simul 
pereatis in peccato eorum. Et quod
-----------------------------------------------------------
comminatus per. Moysen Dominus fuerat implevit, ut quisquis se a Chore 
et Dathan et Abiron non separasset, poenas statim pro impia communione 
persolveret. Quo exemplo ostenditur et probatur obnoxios omnes et culpae 
et poenae futuros qui se schismaticis contra praepositos et sacerdotes 
irreligiosa temeritate miscuerint. Sicut etiam per Osee prophetam Spiritus 
sanctus contestatur et dicit: Sacrificia eorum tamquam panis luctus, omnes 
qui manducant ea contaminabuntur (Osee, IX), docens scilicet et ostendens 
omnes omnino cum auctoribus supplicio conjungi qui fuerint eorum peccato 
contaminati.
        

          X.
          Quae ergo apud eos merita esse circa Deum possunt quibus supplicia 
divinitus irrogantur? Aut quomodo tales justificare et sanctificare baptizatos
-----------------------------------------------------------
possunt qui hostes sacerdotum aliena et illicita et nullo sibi jure concessa 
usurpare conantur? Quos tamen ipsos non miramur pro sua pravitate contendere. 
Asserant enim necesse est singuli quique quod faciunt, nec volunt, victi 
facile succumbere,
-----------------------------------------------------------
quamvis sciant id quod faciunt non licere. Illud mirandum est, immo indignandum 
potius et dolendum, Christianos antichristis assistere et praevaricatores 
fidei atque Ecclesiae proditores intus in ipsa Ecclesia contra Ecclesiam 
stare. Qui, quamquam pertinaces alias et indociles, vel hoc tamen confitentur 
quod universi sive haeretici sive schismatici non habeant Spiritum sanctum, 
et ideo baptizare quidem possunt, dare autem Spiritum sanctum non possunt, 
in hoc ipso a nobis tenentur ut ostendamus nec baptizare omnino eos posse 
qui non habeant Spiritum sanctum.
        

          XI.
          Nam cum in Baptismo unicuique peccata sua remittantur, probat 
et declarat in Evangelio suo Dominus per eos solos peccata posse dimitti 
qui habeant
-----------------------------------------------------------
Spiritum sanctum. Post resurrectionem enim discipulos suos mittens loquitur 
ad eos et dicit: Sicut misit me Pater, et ego mitto vos. Hoc cum dixisset, 
insufflavit et ait illis: Accipite Spiritum sanctum. Si cujus remiseritis 
peccata, remittentur illi; si cujus tenueritis, tenebuntur. Quo in 
loco ostendit eum solum posse baptizare et remissionem peccatorum dare 
qui habeat Spiritum sanctum. Denique ipsum Christum Dominum nostrum baptizaturus 
Joannes accepit ante Spiritum sanctum cum adhuc esset in utero matris constitutus, 
ut certum esset atque manifestum baptizare non posse nisi eos qui habeant 
Spiritum Sanctum. Itaque qui haereticis sive schismaticis patrociniantur, 
respondeant nobis an habeant Spiritum sanctum, an non habeant. Si habent, 
cur illic baptizatis,
-----------------------------------------------------------
quando ad nos veniunt, manus imponitur ad accipiendum Spiritum sanctum, 
cum jam utique illic acceptus sit ubi si fuit dari potuit? Si autem foris 
tincti haeretici et schismatici non habent Spiritum sanctum, et
-----------------------------------------------------------
ideo apud nos manus imponitur ut hic accipiatur quod illic nec est nec 
dari potest, manifestum est nec remissionem peccatorum dari per eos posse 
quos constet Spiritum sanctum non habere. Et idcirco ut secundum divinam 
dispositionem atque evangelicam veritatem peccatorum remissionem consequi 
et sanctificari ac templa Dei fieri possint Ecclesiae Baptismo baptizandi 
sunt omnes omnino qui ab adversariis et antichristis ad Christi Ecclesiam 
veniunt.
        

          XII.
          Quaesisti etiam, fili charissime, quid mihi de illis videatur 
qui in infirmitate et languore gratiam Dei consequuntur, an habendi sint 
legitimi christiani, eo quod aqua salutari non loti sint, sed perfusi. 
Qua in parte nemini verecundia et modestia nostra praejudicat quo minus 
unusquisque quod putat
-----------------------------------------------------------
sentiat et quod senserit faciat. Nos, quantum concipit mediocritas nostra, 
aestimamus in nullo mutilari et debilitari posse beneficia divina, nec 
minus aliquid illic posse contingere ubi plena et tota fide et dantis et 
sumentis accipitur quod de divinis muneribus hauritur. Neque enim sic in 
sacramento salutari delictorum contagia ut in lavacro carnali et saeculari 
sordes cutis et corporis abluuntur, ut aphronitris et caeteris quoque adjumentis 
et solio et piscina opus sit, quibus ablui et mundari corpusculum possit. 
Aliter pectus credentis abluitur, aliter mens hominis per fidei merita 
mundatur. In sacramentis salutaribus necessitate
-----------------------------------------------------------
cogente, et Deo indulgentiam suam largiente, totum credentibus conferunt 
divina compendia. Nec quemquam movere debet quod aspergi vel perfundi videntur 
aegri cum gratiam dominicam consequuntur, quando Scriptura sancta per Ezechielem 
prophetam loquatur et dicat: Et aspergam super vos aquam mundam, et mundabimini 
ab omnibus immunditiis vestris, et ab omnibus simulacris vestris emundabo 
vos, et dabo vobis cor novum, et spiritum novum dabo in vobis. Item 
in Numeris: Et homo qui fuerit immundus usque ad vesperam, hic purificabitur 
die tertio et die septimo, et mundus erit. Si autem non fuerit purificatus 
die tertio et die septimo, non erit mundus, et exterminabitur anima illa 
de Israel, quoniam aqua aspersionis non est super eum sparsa. Et
-----------------------------------------------------------
iterum: Et locutus est Dominus ad Moysen dicens: Accipe levitas de medio 
filiorum Israel, et purificabis eos. Et ita facies eis purificationem eorum. 
Circumsperges eos aqua purificationis. Et iterum: Aqua aspersionis 
purificatio est. Unde apparet aspersionem quoque aquae instar salutaris 
lavacri obtinere et quando haec in Ecclesia fiunt, ubi sit et accipientis 
et dantis fides integra, stare omnia et consummari ac perfici posse majestate 
Domini et fidei veritate.
        

          XIII.
          Porro autem quod quidam eos salutari aqua et
-----------------------------------------------------------
fide legitima Christi gratiam consecutos non christianos sed clinicos vocant, 
non invenio unde hoc nomen assumant; nisi forte qui plura et secretiora 
legerunt apud Hippocratem vel Soranum, clinicos istos deprehenderunt. Ego 
enim, qui clinicum de Evangelio novi, scio paralytico illi et debili per 
longa aetatis curricula in lecto jacenti nihil infirmitatem suam obfuisse 
quominus ad firmitatem caelestem plenissime perveniret, nec tantum indulgentia 
dominica excitatum de grabato esse, sed ipsum grabatum suum reparatis et 
vegetatis viribus sustulisse. Et idcirco, quantum fide concipere et sentire 
nobis datur, mea sententia haec est, ut christianus judicetur legitimus 
quisquis fuerit in Ecclesia lege et jure fidei divinam gratiam consecutus. 
Aut si aliquis existimat eos nihil consecutos eo quod
-----------------------------------------------------------
aqua salutari tantum perfusi sint, sed inanes et vacui sunt, non decipiantur, 
ut si incommodum languoris evaserint et convaluerint, baptizentur. Si autem 
baptizari non possunt qui jam baptismo ecclesiastico sanctificati sunt, 
cur in fide sua et Domini indulgentia scandalizantur? An consecuti sunt 
quidem gratiam dominicam, sed breviore et minore mensura muneris divini 
ac Spiritus sancti, ut habeantur quidem christiani, non sint tamen caeteris 
adaequandi?
        

          XIV.
          Quin immo Spiritus sanctus non ad mensuram datur, sed super credentem 
totus infunditur. Nam si dies omnibus aequaliter nascitur, et si sol super 
omnes pari et aequali luce diffunditur, quanto magis Christus sol et Dies 
verus in Ecclesia sua lumen vitae aeternae pari aequalitate largitur? Cujus 
aequalitatis sacramentum
-----------------------------------------------------------
videmus in Exodo esse celebratum, cum de coelo manna deflueret et futurorum 
praefiguratione alimentum panis coelestis et cibum Christi venientis ostenderet. 
Illic enim sine discrimine vel sexus vel aetatis gomor a singulis aequalitater 
colligebatur. Unde apparebat Christi indulgentiam et caelestem gratiam 
postmodum secuturam aequaliter omnibus dividi sine sexus varietate, sine 
annorum discrimine, sine acceptione personae, super omnem Dei populum spiritalis 
gratiae munus infundi. Plane eadem gratia spiritalis, quae aequaliter in 
Baptismo a credentibus sumitur, in conversatione atque actu nostro postmodum 
vel minuitur vel augetur; ut in Evangelio dominicum semen aequaliter seminatur, 
sed pro varietate terrae aliud absumitur, aliud in multiformem
-----------------------------------------------------------
copiam vel tricesimi vel sexagesimi vel centesimi numeri fructu exuberante 
cumulatur. Adhuc vero cum singuli ad denarium vocentur, quid est ut quod 
a Deo aequaliter distribuitur humana interpretatione minuatur?
        

          XV.
          Quod si aliquis in illo movetur quod quidam de iis qui aegri 
baptizantur spiritibus adhuc immundis tentantur, sciat diaboli nequitiam 
pertinacem usque ad aquam salutarem valere, in Baptismo vero omne nequitiae 
suae virus amittere. Quod exemplum cernimus in rege Pharaone qui, diu reluctatus 
et in sua perfidia demoratus tamdiu resistere potuit et praevalere donec 
ad aquam veniret: quo cum venisset, et victus est et extinctus. Mare autem 
illud sacramentum Baptismi fuisse declarat beatus apostolus
-----------------------------------------------------------
Paulus dicens: Nolo enim vos ignorare, fratres, quia patres nostri omnes 
sub nube fuerunt, et omnes per mare transierunt, et omnes in Moyse baptizati 
sunt in nube et in mari. Et addidit dicens: Haec autem omnia figurae 
nostrae fuerunt. Quod hodie etiam geritur, ut per exorcistas voce humana 
et potestate divina flagelletur et uratur et torqueatur diabolus, et cum 
exire se et homines Dei dimittere saepe dicat, in eo tamen quod dixerit 
fallat, et id quod per Pharaonem prius gestum est eodem mendacio obstinationis 
et fraudis exerceat. Cum tamen ad aquam salutarem atque ad Baptismi sanctificationem 
venitur, scrire debemus et fidere quia illic diabolus opprimitur, et homo 
Deo dicatus divina indulgentia liberatur. Nam si sicut
-----------------------------------------------------------
scorpii et serpentes, qui in sicco praevalent, in aquam praecipitati praevalere 
non possunt aut sua venena retinere, sic et spiritus nequam, cui scorpii 
et serpentes appellantur, et tamen per nos data a Domino potestate calcantur, 
permanere ultra non possunt in hominis corpore, in quo baptizato in sanctificato 
incipit Spiritus sanctus habitare.
        

          XVI.
          Hoc denique et rebus ipsis experimur, ut necessitate urgente 
in aegritudine baptizati et gratiam consecuti careant immundo spiritu quo 
antea movebantur, et laudabiles ac probabiles in Ecclesia vivant, plusque 
per dies singulos in augmentum coelestis gratiae per fidei incrementa proficiant. 
Et contra saepe nonnulli de illis qui sani baptizantur, si postmodum peccare 
coeperint, spiritu immundo redeunte quatiuntur;
-----------------------------------------------------------
ut manifestum sit diabolum in Baptismo fide credentis excludi, si fides 
postmodum defecerit, regredi. Nisi si justum quibusdam videtur ut illi 
qui extra Ecclesiam apud adversarios et antichristos profana aqua polluuntur 
baptizati judicentur, hi vero qui in Ecclesia baptizantur minus indulgentiae 
et gratiae divinae consecuti esse videantur, et tantus honor habeatur haereticis 
ut inde venientes non interrogentur utrumne loti sint an perfusi, utrumne 
clinici sint an peripatetici, apud nos autem de integra fidei veritate 
detrahatur, et Baptismo ecclesiastico majestas sua et sanctitas derogetur.
        

          XVII.
          Rescripsi, fili charissime, ad litteras tuas quantum parva nostra 
mediocritas valuit, et ostendi quid nos tantum in nobis est sentiamus, 
nemini praescribentes
-----------------------------------------------------------
quominus statuat quod putat unusquisque praepositus actus sui rationem 
Domino redditurus, secundum quod beatus apostolus Paulus in epistola sua 
ad Romanos scribit et dicit: Unusquisque nostrum pro se rationem dabit. 
Non ergo nos invicem judicemus
-----------------------------------------------------------
. Opto te, fili charissime, semper bene valere.
        
      


        CONCILIUM ICONIENSE CONTRA CATAPHRYGAS, CELEBRATUM ANNO 258 SUB 
STEPHANO PAPA I.
Concilium Iconiense habitum est anno 258, seu, verius, 256, Iconii in Phrygia, 
occasione Cataphrygarum haereticorum, ut de ipsorum omniumque aliorum haereticorum 
Baptismatis valere, quid statuendum sit inquirerent. Ex Cappadocia, Cilicia, 
Galatia aliisque proximis Orientalibus regionibus episcopi ad hanc synodum 
accesserunt: a quibus omnibus constitutum ac decretum est nihil eorum quae 
ab haereticis
-----------------------------------------------------------
facta sunt, ab Ecclesia catholica recipiendum esse: ordinationes, Baptismum, 
manuum impositiones, aliudve sacrum quodvis ab haereticis administratum 
invalidum esse. Stephanus, pontifex Romanus episcopos Orientales haec constituentes 
excommunicat et apostolicae sedis communione privat: ipsam vero synodum 
erraticam, contra Apostolorum traditionem erroneum dogma confirmantem, 
reprobat. Orientales ad Pontificem suos quidem legatos, qui de rebus in 
synodo gestis coram pontifice rationem redderent, ablegarunt; verum Romam 
venientes, a sancto Stephano pontifice neque recepti, neque auditi fuerunt. 
Ob quam causam Firmilianus, Caesareae Cappadociae episcopus ad Cyprianum 
eam quae acta hujus concilii enarrat, et de legatis non auditis valde conqueritur;
-----------------------------------------------------------
epistolam sequentem hanc conscripsit. BARON., ann. 258, 14, 15 et 16.
Certum est, inquit Pagius ad ann. Chr. 255, n. 15 et 16, concilium Iconiense, 
in quo rebaptizatio haereticorum decreta, ante Stephani pontificatum celebratum. 
Id enim diserta testatur Firmilianus in epistola ad Cyprianum, ubi de Iconiensi 
synodo ita loquitur: Quod totum nos jampridem in Iconio, qui Phrygiae locus 
est, collecti, in unum convenientibus ex Gallia et Cilicia, et caeteris 
proximis regionibus confirmavimus. Ubi pronomen nos non de ipsius Firmiliani 
persona, sed potius de ejus decessoribus accipiendum; cum Firmilianus eam 
synodum jampridem collectam affirmet, et in fine ejusdem epistolae synodi 
hujus vetustatem manifestissime indicet, ut observavit
-----------------------------------------------------------
Valesius in Notis Eusebianis ad lib. VII, cap. 7. Nam, cum Stephanus papa, 
Cypriano scribens, antiquam Ecclesiae consuetudinem in recipiendis haereticis 
adversus assertatores novi dogmatis opposuisset, Firmilianus hoc argumentum 
adversus Afros fortasse
-----------------------------------------------------------
valere dicit; et quomodo Afri id refutare possint, ibidem docet. Contra 
Orientales nullam vim illud habere demonstrat, apud quos semper rebaptizati 
fuerint haeretici, jam inde ab Iconiensi synodo, quae ob Montanistas fuerat 
indicta. His addit Valesius Dionysium Alexandrinum in epist. ad Philemonem 
Romanae urbis presbyterum, quam scripsit sub initia pontificatus Xysti 
papae, ubi ait: Illud praeterea didici, non ab Afris solis hunc morem nunc 
primum invectum fuisse, sed et multo antea superiorum episcoporum temporibus 
in ecclesiis popularissimis, et in conciliis fratrum apud Iconium et Synnada, 
et apud alios plurimos idem sancitum fuisse. Hinc, sub extrema Alexandri 
Severi tempora, quibus Firmilianus ad Caesariensis ecclesiae sacerdotium 
recens promotus fuerat, ut docet Eusebius
-----------------------------------------------------------
in lib. VI, synodum Iconiensem collectam credit Valesius, ideoque ante 
Cornelii papae pontificatum. Hactenus Pagius. Harduinus, in Indice Conciliorum, 
tomi I, Iconii et Synnadis concilia habita esse anno circiter 255 affirmat. 
De his vide et Augustinum lib. III contra Crescon., cap. 1, 3.
      


        EPISTOLA FIRMILIANI, EPISCOPI CAESAREAE CAPPADOCIAE, AD CYPRIANUM 
CONTRA EPISTOLAM STEPHANI.
ARGUMENTI prorsus ejusdem est cum praecedenti, sed paulo vehementius et 
acerbius quam episcopum deceat scripta, ea potissimum, quantum suspicor, 
de causa, quod ad Firmiliani, Helenum et caeteros illarum partium episcopos 
Stephanus aliam quoque epistolam scripserat, se illis non communicaturum 
quamdiu in
-----------------------------------------------------------
ea sententia de baptizandis haereticis persisterent; uti ex epistola Dionysii 
Alexandrini ad Xistum, Stephani successorem, docet Eusebius Hist. Eccles. 
lib. VII, c. 4. Atque adeo fortassis consultius foret, numquam editam fuisse 
hanc epistolam, ita ut putem consulto
-----------------------------------------------------------
illam omisisse Manutium. Verum quum a Morelio evulgata sit, praetermittere 
nolui, tum quod res quasdam memorandas contineat, tum quod antidoti loco 
esse queant verba epistolae dicti Dionysii ad Stephanum, quam habet, dicti 
libr. c. 3, Eusebius, et repetit latius Nicephorus Hist. eccles. lib. VI, 
c. 7; ex quibus palinodiam illum, quod aiunt, cecinisse constat. « Scito, 
inquit, frater, orientales atque etiam ulteriores ecclesias quae antea 
dissidebant, ad unitatem esse reductas, omnesque utique earum antistites 
unanimes et consentientes, supra modum de pace et concordia quae praeter 
exspectationem accidit laetari; Demetrianum in primis Antiochenum, Theoctistum 
Caesariensem, Mazabenem Eliensem, Alexandri defuncti successorem, Marinum 
Tyrium, Heliodorum Laodicensem,
-----------------------------------------------------------
qui in locum Thelymedris subrogatus est, Helenum Tharsensem, et ecclesias 
Ciliciae omnes, Firmilianum et Cappadociam omnem. Praecipuos enim episcoporum 
nominavi, ne epistola longior fiat, neve multis verbis sim molestior. Sed 
et universae Syriae et Arabiae, Mesopotamia ipsa, Pontus, Bythynia; et, 
ut semel dicam, exsultant ubique omnes, concordia et fraterna charitate 
glorificantes Deum. » Hactenus Dionysius, cui similia videre est apud D. 
Hieronymum contra Luciferianos, et apud D. Aug. l. III Contra Cresc. Gramm. 
c. 1, 2 et 3, ubi, ex ipsa confessione Donatistarum, refert orientales 
episcopos rescidisse seu potius correxisse suum judicium, quo eis placuerat, 
de ista Baptismi quaestione Cypriano et Africano concilio consentire oportere. 

-----------------------------------------------------------



          I.
          Firmilianus Cypriano fratri, in Domino salutem. Accepimus per 
Rogatianum charissimum nostrum diaconum a vobis missum litteras quas ad 
nos fecisti, frater dilectissime; et gratias propter hoc Domino maximas 
egimus quod contigerit ut qui corpore ab
-----------------------------------------------------------
invicem separamur sic spiritu adunemur quasi non unam tantum regionem tenentes, 
sed in ipsa atque in eadem domo simul inhabitantes. Quod et decet dicere, 
quia et spiritalis domus Dei una est. Erit enim in novissimis, ait Propheta, 
diebus manifestus mons Domini et domus Dei super vertices montium. 
In quam convenientes cum jucunditate adunantur, secundum quod et in Psalmo 
hoc postulatur a Domino inhabitare in domo Dei per omnes dies vitae. 
Unde et in alio loco manifestatum est esse apud sanctos magnam voluntatis 
charitatem inunum convenire. Ecce, inquit, quam bonum et voluptabile est 
ut habitent fratres in unum!
        

          II.
          Adunatio enim et pax et concordia, non solum
-----------------------------------------------------------
hominibus fidelibus et cognoscentibus veritatem, sed et Angelis ipsis coelestibus 
voluptatem maximam praestat, quibus dicit sermo divinus esse gaudium in 
uno peccatore poenitentiam agente et ad unitatis vinculum revertente. 
Quod utique non diceretur de Angelis conversationem in coelis habentibus, 
nisi ipsi quoque essent nobis adunati, qui nostra adunatione laetantur; 
sicut e contrario utique contristantur, quando vident diversas quorumdam 
mentes et scissas voluntates, quasi non tantum unum et eumdem Deum
-----------------------------------------------------------
simul invocent, sed separatis et divisis ab invicem nec confabulatio jam 
possit esse aut sermo communis. Nisi quod nos gratiam referre Stephano 
in isto possumus quod per illius inhumanitatem nunc effectum sit ut fidei 
et sapientiae vestrae experimentum caperemus. Sed non enim si nos propter 
Stephanum hanc beneficii gratiam cepimus, statim Stephanus beneficio gratia 
digna commisit. Neque enim et Judas perfidia sua et proditione, qua scelerate 
circa Salvatorem operatus est, dignus videri potest quasi causam bonorum 
tantorum ipse praestiterit ut per illum mundus et gentium populus passione 
Domini liberaretur.
        

          III.
          Sed haec interim quae ab Stephano gesta sunt
-----------------------------------------------------------
praetereantur; nedum audaciae et insolentiae ejus meminimus, de rebus ab 
eo improbe gestis longiorem moestitiam nobis inferamus. De vobis autem 
cognoscentes quod secundum regulam veritatis et sapientiam Christi, hoc 
de quo nunc quaeritur disposueritis, cum magna laetitia exultavimus et 
Deo gratias egimus, quia invenimus in fratribus tam longe positis tantam 
nobiscum fidei et veritatis unanimitatem. Potens est enim gratia Dei copulare 
et conjungere charitatis atque unitatis vinculo etiam ea quae videntur
-----------------------------------------------------------
longiore terrarum spatio esse divisa, secundum quod et olim intervallo 
temporum separatos ab Job et Noe, qui in primis fuerant, Ezechielem et 
Danielem posteriores aetate ad unanimitatis vinculum virtus divina conjunxit, 
ut, quamvis temporibus longis discreti essent, eadem divina inspiratione 
sentirent. Quod et nunc in vobis animadvertimus, ut qui longissimis regionibus 
a nobis separati estis, sensu tamen et spiritu copulatos vos esse nobiscum 
probaretis. Quod totum hoc fit divina unitate. Nam, cum Dominus unus atque 
idem sit qui habitat in nobis, conjungit ubique et copulat suos vinculo 
unitatis. Unde in universam terram exivit sonus eorum qui a Domino missi 
sunt unitatis spiritu velociter currentes; sicut e contrario nihil prodest 
aliquos proximos
-----------------------------------------------------------
et junctos sibi esse corporibus, si animo et mente dissideant, quando adunari 
animae omnino non possint quae se a Dei unitate diviserint: Ecce enim, 
inquit, qui longinquant se abs te peribunt. Sed tales judicium Domini 
pro merito suo subibunt, recedentes a verbis ejus qui Patrem pro unitate 
deprecatur et dicit: Pater, da ut, quomodo ego et tu unum sumus, sic et 
hi in nobis unum sint.
        

          IV.
          Nos vero ea, quae a vobis scripta sunt, quasi nostra propria 
suscepimus, nec in transcursu legimus, sed saepe repetita memoriae mandavimus. 
Neque obest utilitati salutari, aut eadem retexere ad confirmandam veritatem, 
aut et quaedam addere ad cumulandam probationem. Si quid autem a nobis
-----------------------------------------------------------
additum fuerit, non sic additur quasi a vobis aliquid minus dictum sit, 
sed quoniam sermo divinus humanam naturam supergreditur, nec potest totum 
et perfectum anima concipere, idcirco et tantus est numerus
-----------------------------------------------------------
Prophetarum, ut multiplex et divina sapientia per multos distribuatur. 
Unde et tacere praecipitur primo in prophetia loquenti, si secundo fuerit 
revelatum. Qua ex causa necessario apud nos fit ut per singulos annos 
seniores et praepositi in unum conveniamus ad disponenda ea quae curae 
nostrae commissa sunt, ut, si qua graviora sunt, communi consilio dirigantur, 
lapsis quoque fratribus et post lavacrum salutare a diabolo vulneratis 
per poenitentiam medela quaeratur; non quasi a nobis remissionem peccatorum 
consequantur, sed ut per nos ad intelligentiam delictorum suorum convertantur 
et Domino plenius satisfacere cogantur.
        

          V.
          Quoniam vero legatus iste a vobis missus regredi ad vos festinabat, 
et hibernum tempus urgebat,
-----------------------------------------------------------
quantum potuimus ad scripta vestra rescripsimus. Et quidem, quantum ad 
id pertineat quod Stephanus dixit, quasi Apostoli eos qui ab haeresi veniunt 
baptizari prohibuerint et hoc custodiendum posteris tradiderint, plenissime 
vos respondistis neminem tam stultum esse qui hoc credat Apostolos tradidisse, 
quando etiam ipsas haereses constet execrabiles ac detestandas postea exstitisse, 
cum et Marcion, Cerdonis discipulus, inveniatur sero post Apostolos et 
post longa ab eis tempora sacrilegam adversus Deum traditionem induxisse; 
Apelles quoque, blasphemiae ejus consentiens, multa alia nova et graviora 
fidei ac veritati inimica addiderit. Sed et Valentini et Basilidis tempus 
manifestum est, quod et ipsi, post Apostolos et post longam aetatem, adversus 
Ecclesiam Dei
-----------------------------------------------------------
sceleratis mendaciis suis rebellaverint. Caeteros quoque haereticos constat 
pravas suas sectas et inventiones perversas, prout quisque errore ductus 
est,
-----------------------------------------------------------
postea induxisse; quos omnes manifestum est a semetipsis damnatos esse, 
et ante diem judicii inexcusabilem sententiam adversus semetipsos dixisse: 
quorum baptisma qui confirmat, quid aliud quam cum ipsis se adjudicat, 
et se ipse participem talibus faciendo condemnat.
        

          VI.
          Eos autem qui Romae sunt non ea in omnibus observare quae sint 
ab origine tradita; et frustra Apostolorum auctoritatem praetendere scire 
quis etiam inde potest, quod circa celebrandos dies Paschae et circa multa 
alia divinae rei sacramenta videat esse apud illos aliquas diversitates, 
nec observari illic omnia aequaliter quae Hierosolymis observantur, secundum 
quod in caeteris quoque plurimis provinciis multa pro locorum et nominum 
diversitate variantur, nec tamen
-----------------------------------------------------------
propter hoc ab Ecclesiae catholicae pace atque unitate aliquando discessum 
est. Quod nunc Stephanus ausus est facere, rumpens adversum vos pacem, 
quam semper antecessores ejus vobiscum amore et honore mutuo custodierunt, 
adhuc etiam infamans Petrum et Paulum beatos apostolos, quasi hoc ipsi 
tradiderint, qui in epistolis suis haereticos exsecrati sunt et ut eos 
evitemus monuerunt. Unde apparet traditionem hanc humanam esse quae haereticos 
asserit et baptisma,
-----------------------------------------------------------
quod non nisi solius Ecclesiae est, eos habere defendit.
        

          VII.
          Sed et ad illam partem bene a vobis responsum est ubi Stephanus 
in epistola sua dixit « haereticos quoque ipsos in baptismo convenire, 
et quod alterutrum ad se venientes non baptizent, sed communicent tantum, 
» quasi et nos hoc facere debeamus. Quo in loco, etsi vos jam probastis 
satis ridiculum esse ut quis sequatur errantes, illud tamen ex abundanti 
addimus, non esse mirum si sic haeretici agant, qui, etsi in quibusdam 
minoribus discrepant, in eo tamen, quod est maximum, unum et eumdem consensum 
tenent ut blasphement Creatorem, quaedam somnia sibi et phantasmata ignoti 
Dei confingentes; quos utique consequens est sic consentire in baptismi 
sui vanitate ut consentiunt in repudianda
-----------------------------------------------------------
divinitatis veritate. De quibus, quoniam longum est ad singula eorum vel 
scelesta vel supervacua respondere satis est breviter illud in compendio 
dicere, eos qui non teneant verum Dominum, Patrem, tenere non posse nec 
Filii nec Spiritus sancti veritatem, secundum quod etiam illi qui Cataphrygae 
appellantur, et novas prophetias usurpare conantur, nec Patrem possunt 
habere nec Filium nec  ; a quibus si quaeramus quem Christum
-----------------------------------------------------------
praedicent, respondebunt eum se praedicare qui miserit Spiritum per Montanum 
et Priscam locutum. In quibus cum animadvertamus non veritatis Spiritum 
sed erroris fuisse, cognoscimus eos qui falsam illorum prophetiam contra 
Christi fidem vindicant Christum habere non posse. Sed et caeteri quique 
haeretici, si se ab Ecclesia Dei sciderint, nihil habere potestatis aut 
gratiae possunt, quando omnis potestas et gratia in Ecclesia constituta 
sit, ubi praesident majores natu, qui et baptizandi et manum imponendi 
et ordinandi possident potestatem. Haeretico enim, sicut ordinare non licet 
nec manum imponere, ita nec baptizare nec quicquam sancte nec spiritaliter 
gerere, quando alienus sit a spiritali et deifica sanctitate. Quod totum 
nos jampridem in Iconio,
-----------------------------------------------------------
qui Phrygiae locus est, collecti in unum convenientibus ex Galatia et Cilicia 
et caeteris proximis regionibus, confirmavimus tenendum contra haereticos 
firmiter et vindicandum, cum a quibusdam de ista re dubitaretur.
        

          VIII.
          Et quoniam Stephanus et qui illi consentiunt contendunt dimissionem 
peccatorum et secundam nativitatem in haereticorum Baptisma posse procedere, 
apud quos etiam ipsi confitentur Spiritum sanctum
-----------------------------------------------------------
non esse, considerent et intelligant spiritalem nativitatem sine Spiritu 
esse non posse, secundum quod et beatus apostolus Paulus eos qui ab Joanne 
baptizati fuerant, priusquam missus esset Spiritus sanctus a Domino, baptizavit 
denuo spiritali Baptismo, et sic eis manum imposuit ut acciperent Spiritum 
sanctum. Quale est autem ut cum Paulum post Joannis baptisma iterato 
discipulos suos baptizasse videamus, nec eos qui ab haeresi ad Ecclesiam 
veniunt post illicitam et profanam eorum tinctionem baptizare dubitemus? 
Nisi si his episcopis quibus  minor fuit Paulus, ut hi quidem possint 
per solam manus impositionem venientibus haereticis dare Spiritum sanctum, 
Paulus autem idoneus non fuerit qui ab Joanne baptizatis Spiritum
-----------------------------------------------------------
sanctum per manus impositionem daret, nisi eos prius etiam Ecclesiae Baptismo 
baptizasset.
        

          IX.
          Illud quoque absurdum quod non putant quaerendum esse quis sit 
ille qui baptizaverit, eo quod qui baptizatus sit gratiam consequi poterit 
invocata trinitate nominum Patris et Filii et Spiritus sancti. Deinde haec 
erit sapientia quam scribit Paulus esse in his qui perfecti sunt. At quis 
est in Ecclesia perfectus
-----------------------------------------------------------
et sapiens qui hoc aut defendat aut credat quod invocatio haec nominum 
nuda sufficiat ad remissionem peccatorum et Baptismi sanctificationem, 
cum haec tunc utique proficiant quando et qui baptizat habet Spiritum sanctum 
et Baptisma quoque ipsum non sit sine Spiritu constitutum. Sed dicunt eum 
qui quomodocumque foris baptizatur mente et fide sua Baptismi gratia consequi 
posse. Quod et ipsum sine dubio ridiculum est quasi de coelo adducere ad 
se possit aut mens prava justorum sanctificationem aut fides falsa credentium 
veritatem. Non omnes autem qui nomen Christi invocant audiri et invocationem 
suam consequi aliquid gratiae posse Dominus ipse manifestat dicens: Multi 
venient in nomine meo dicentes: Ego sum Christus; et multos fallent. 
Nulla
-----------------------------------------------------------
quippe differentia est inter pseudo-prophetam et haereticum. Nam ut ille 
in nomine Dei aut Christi, ita iste in sacramento Baptismi fallit: Mendacio 
uterque nititur ad decipiendas hominum voluntates.
        

          X.
          Volo autem vobis et de historia quae apud nos facta est exponere 
ad hoc ipsum pertinente. Ante viginti enim et duos fere annos, temporibus 
post Alexandrum imperatorem, multae istic conflictationes et pressurae 
acciderunt, vel in commune omnibus hominibus, vel privatim Christianis, 
terrae etiam motus plurimi et frequentes exstiterunt, ut et per Cappadociam 
et per Pontum multa subruerent, quaedam etiam civitates, in profundum receptae, 
dirupti soli hiatu devorarentur, ut ex hoc persecutio quoque gravis
-----------------------------------------------------------
adversum nos christiani nominis fieret, quae post longam retro aetatis 
pacem repente oborta de inopinato et insueto malo ad turbandum populum 
nostrum
-----------------------------------------------------------
terribilior effecta est. Serenianus tunc fuit in nostra provincia praeses, 
acerbus et dirus persecutor. In hac autem perturbatione constitutis fidelibus, 
et huc atque illuc persecutionis metu fugientibus, et patrias suas relinquentibus, 
atque in alias partes regionum transeuntibus (erat enim transeundi facultas, 
eo quod persecutio illa, non per totum mundum, sed localis fuisset), emersit 
istic subito quaedam mulier, quae in extasim constituta propheten se praeferret 
et quasi sancto Spiritu plena sic ageret. Ita autem principalium daemoniorum 
impetu ferebatur, ut per longum tempus sollicitaret et deciperet fraternitatem, 
admirabilia quaedam et portentosa perficiens, et facere se terram moveri 
polliceretur. Non quod daemoni tanta esset potestas ut terram movere
-----------------------------------------------------------
aut elementum concutere vi sua valeret, sed quod nonnumquam Spiritus nequam, 
praesciens et intelligens terrae motum futurum, id se facturum esse simularet 
quod futurum videret. Quibus mendaciis et jactationibus subegerat mentes 
singulorum ut sibi obedirent, et quocumque praeciperet et duceret sequerentur, 
faceret quoque mulierem illam cruda hyeme nudis pedibus per asperas nives 
ire nec vexari in aliquo aut laedi illa discursione, diceret etiam se in 
Judaeam et Hierosolymam festinare, fingens tamquam inde venisset. Hic et 
unum de presbyteris Rusticum, item et alium diaconum fefellit, ut eidem 
mulieri commiscerentur; quod paulo post detectum est: Nam subito apparuit 
illi unus de exorcistis vir probatus et circa religiosam disciplinam bene 
semper conversatus, qui
-----------------------------------------------------------
exhortatione quoque fratrum plurimorum, qui et ipsi fortes ac laudabiles 
in fide aderant, excitatus, erexit se contra illum spiritum nequam revincendum;
-----------------------------------------------------------
qui subtili fallacia etiam hoc paulo ante praedixerat, venturum quemdam 
adversum et tentatorem infidelem. Tamen ille exorcista, inspiratus, Dei 
gratia fortiter restitit, et esse illum nequissimum spiritum qui prius 
sanctus putabatur, ostendit. Atque illa mulier quae prius per praestigias 
et fallacias daemonis multa ad deceptionem fidelium moliebatur, inter caetera 
quibus plurimos deceperat, etiam hoc frequenter ausa est, ut et invocatione 
non contemptibili sanctificare se panem et Eucharistiam facere simularet, 
et sacrificium Domino sine sacramento solitae praedicationis offerret, 
baptizaret quoque multos usitata et legitima verba interrogationis usurpans, 
ut nil discrepare ab ecclesiastica regula videretur.
        

          XI.
          Quid igitur de hujus Baptismo dicemus, quo
-----------------------------------------------------------
nequissimus daemon per mulierem baptizavit? Numquid et hoc Stephanus et 
qui illi consentiunt comprobant, maxime cui nec symbolum Trinitatis nec 
interrogatio legitima et ecclesiastica defuit? Potest credi aut remissio 
peccatorum data aut lavacri salutaris regeneratio rite perfecta, ubi omnia, 
quamvis ad imaginem veritatis, tamen per daemonem gesta sunt? Nisi si et 
daemonem in nomine Patris et Filii et Spiritus sancti gratiam Baptismi 
dedisse contendunt qui haereticorum Baptisma defendunt; apud quos sine
-----------------------------------------------------------
dubio idem error est, daemonum fallacia ipsa est, quando apud illos omnino 
Spiritus sanctus non est.
        

          XII.
          Illud etiam quale est quod vult Stephanus, his qui apud haereticos 
baptizantur adesse praesentiam et sanctimoniam Christi? Nam, si non mentitur 
Apostolus dicens: Quotquot in Christo tincti estis, Christum induistis 
(Gal, III, 27), utique qui illic in Christo baptizatus est induit Christum. 
Si autem induit Christum, accipere potuit et Spiritum sanctum, qui a Christo 
missus est, et frustra illi venienti ad accipiendum Spiritum manus imponitur; 
nisi si a Christo Spiritum induit ut apud haereticos sit quidem Christus, 
non sit autem illic Spiritus sanctus.
        

          XIII.
          Decurramus vero breviter et caetera quae a
-----------------------------------------------------------
vobis copiose et plenissime dicta sunt, festinante vel maxime ad vos Rogatiano, 
diacono charissimo nostro. Sequitur enim illud quod interrogandi sunt a 
nobis qui haereticos defendunt, utrum carnale sit eorum Baptisma, an spiritale. 
Si enim carnale est, nihil differunt a Judaeorum Baptismo, quo sic illi 
utuntur, ut eo tamquam communi et vulgari lavacro tantum sordes laventur: 
sin autem spiritale est, quomodo apud illos esse Baptisma spiritale potest, 
apud quos Spiritus sanctus non est! Ac per
-----------------------------------------------------------
hoc aqua qua tinguntur lavacrum est illis carnale tantum, non Baptismi 
sacramentum.
        

          XIV.
          Quod si Baptisma haereticorum habere potest regenerationem secundae 
nativitatis, non haeretici sed filii Dei computandi sunt qui apud illos 
baptizantur; secunda enim nativitas quae est in Baptismo filios Dei generat. 
Si autem sponsa Christi una est, quae est Ecclesia catholica, ipsa est 
quae sola generat Dei filios. Neque enim multae sponsae Christi, cum dicat 
Apostolus: Despondi vos uni viro virginem castam assignare Christo; 
et Audi filia et vide, et inclina aurem tuam, et obliviscere populi tui, 
quia desideravit rex speciem tuam; et, Veni, sponsa, de Libano, advenies 
et pertransibis a principio fidei; et Ingressus sum in hortum
-----------------------------------------------------------
meum, soror mea, sponsa. Videmus unam personam ubique proponi, quia 
et sponsa est una. Non est autem una nobiscum haereticorum synagoga, quia 
nec sponsa est adultera et fornicaria; unde nec potest filios Dei parere: 
nisi si, secundum quod Stephano videtur, haeresis quidem parit et exponit, 
expositos autem Ecclesia suscipit, et quos non ipsa pepererit pro suis 
nutrit, cum filiorum alienorum mater esse non possit. Et ideo Christus 
Dominus noster, unam esse manifestans sponsam suam et unitatis ejus sacramentum 
declarans ait: Qui non est mecum, adversus me est; et qui non mecum colligit, 
spargit. Si enim nobiscum est Christus, haeretici autem non sunt nobiscum, 
pro certo adversus Christum sunt haeretici.
-----------------------------------------------------------
Et, si nos colligimus cum Christo, non colligunt autem nobiscum haeretici, 
sine dubio spargunt.
        

          XV.
          Sed nec illud praetereundum est a nobis quod a vobis necessario 
dictum est, quod Ecclesia, secundum Canticum canticorum, hortus sit conclusus 
et
-----------------------------------------------------------
fons signatus, paradisus cum fructu pomorum. Qui autem numquam in hunc 
hortum introierunt, neque paradisum a Deo creatore plantatum viderunt, 
quomodo de fonte qui intus inclusus est et divino sigillo signatus est, 
aquam vivam lavacri salutaris praebere alicui poterunt? Cum vero et arca 
Noe nihil aliud fuerit quam sacramentum Ecclesiae Christi, quae tunc, omnibus 
foris pereuntibus, eos solos servavit qui intra arcam fuerunt, manifeste 
instruimur ad Ecclesiae unitatem perspiciendam, quemadmodum et apostolus 
Petrus posuit dicens: Sic et vos similiter salvos faciet Baptisma, 
ostendens quoniam, quomodo qui cum Noe in arca non fuerunt, non tantum 
purgati et salvati per aquam non sunt, sed statim diluvio illo perierunt, 
sic et nunc
-----------------------------------------------------------
quicumque in Ecclesia cum Christo non sunt, foris peribunt, nisi ad unicum 
et salutare Ecclesiae lavacrum per poenitentiam convertantur.
        

          XVI.
          Qualis vero error sit et quanta sit caecitas ejus qui remissionem 
peccatorum dicit apud synagogas haereticorum dari posse, nec permanet in 
fundamento unius Ecclesiae, quae semel a Christo supra petram solidata 
est, hinc intelligi potest quod soli Petro Christus dixerit: Quaecumque 
ligaveris super terram, erunt ligata et in coelis; et quaecumque solveris 
super terram, erunt soluta et in coelis; et iterum in Evangelio quando 
in solos Apostolos insufflavit Christus dicens: Accipite Spiritum sanctum. 
Si cujus remiseritis peccata, remittentur illi; et si
-----------------------------------------------------------
cujus tenueritis, tenebuntur. Potestas ergo peccatorum remittendorum 
Apostolis data est et Ecclesiis quas illi a Christo missi constituerunt, 
et episcopis qui eis ordinatione vicaria successerunt. Hostes autem unius 
catholicae Ecclesiae, in qua nos sumus,
-----------------------------------------------------------
et adversarii nostri, qui Apostolis successimus, sacerdotia sibi illicita 
contra nos vindicantes et altaria profana ponentes, quid aliud sunt quam 
Chore et Dathan et Abiron, pari scelere sacrilegi, et easdem quas et illi 
poenas daturi cum his qui sibi consentiunt, secundum quod etiam tunc illorum 
participes et fautores pari cum eis morte perierunt.
        

          XVII.
          Atque ego in hac parte juste indignor ad hanc tam apertam et 
manifestam Stephani stultitiam, quod qui sic de episcopatus sui loco gloriatur 
et se successionem Petri tenere contendit, super quem fundamenta Ecclesiae 
collocata sunt, multas alias petras inducat et ecclesiarum multarum nova 
aedificia constituat, dum esse illic baptisma sua auctoritate defendit. 
Nam qui baptizantur complent sine dubio
-----------------------------------------------------------
Ecclesiae numerum. Qui autem baptisma eorum probat, de baptizatis et Ecclesiam 
illic esse confirmat. Nec intelligit obfuscari a se et quodam modo aboleri 
christianae petrae veritatem qui sic prodit et deserit unitatem. Judaeos 
tamen, quamvis ignorantia caecos et gravissimo facinore constrictos, zelum 
Dei Apostolus habere profitetur. Stephanus, qui per successionem cathedram 
Petri habere se praedicat, nullo adversus haereticos zelo excitatur, concedens 
illis non modicam sed maximam gratiae potestatem, ut dicat eos et asseveret 
per baptismi sacramentum sordes veteris hominis abluere, antiqua mortis 
peccata donare, regenaratione coelesti filios Dei facere, ad aeternam vitam 
divini lavacri sanctificatione reparare.
-----------------------------------------------------------
Qui sic magna et coelestia Ecclesiae munera haereticis concedit et tribuit, 
quid aliud agit quam communicat eis quibus tantum gratiae defendit ac vindicat. 
Et frustra jam dubitat in caeteris quoque consentire eis et particeps esse, 
ut et simul cum eis conveniat, et orationes pariter cum iisdem misceat, 
et altare ac sacrificium commune constituat.
        

          XVIII.
          Sed in multum, inquit, proficit nomen Christi
-----------------------------------------------------------
ad fidem et baptismi sanctificationem, ut quicumque et ubicumque in nomine 
Christi baptizatus fuerit, consequatur statim gratiam Christi, quando huic 
loco breviter occurri possit et dici quoniam, si in nomine Christi valuit 
foris baptisma ad hominem purgandum in ejusdem Christi nomine valere illic 
potuit et manus impositio ad accipiendum Spiritum sanctum. Et incipient 
caetera quoque quae apud haereticos aguntur justa et legitima videri, quando 
in nomine Christi gerantur, secundum quod vos in epistola vestra exsecuti 
estis, non nisi in Ecclesia sola valere posse nomen Christi, cui uni concesserit 
Christus coelestis gratiae potestatem.
        

          XIX.
          Quod autem pertinet ad consuetudinem refutandam, quam videntur 
opponere veritati, quis
-----------------------------------------------------------
tam vanus sit ut veritati consuetudinem praeferat, aut qui, perspecta luce, 
tenebras non derelinquat? Nisi si et Judaeos, Christo adventante, id est 
veritate, adjuvat in aliquo antiquissima consuetudo, quod, relicta nova 
veritatis via, in vetustate permanserint. Quod quidem adversus Stephanum 
vos dicere, Afri, potestis, cognita veritate, errorem vos consuetudinis 
reliquisse. Caeterum nos veritati et consuetudinem jungimus, et consuetudini 
Romanorum consuetudinem, sed veritatis opponimus, ab initio hoc tenentes 
quod a Christo et ab Apostolis traditum est. Nec meminimus hoc apud nos 
aliquando coepisse, cum semper istic observatum sit ut nonnisi unam Dei 
Ecclesiam nocemus, et sanctum Baptisma nonnisi sanctae
-----------------------------------------------------------
Ecclesiae computaremus. Plane, quoniam quidam de eorum baptismo dubitabant 
qui, etsi non ut nos Prophetas recipiunt, eosdem tamen Patrem et Filium 
nosse nobiscum videntur, plurimi simul convenientes in Iconio, diligentissime 
tractavimus et confirmavimus repudiandum esse omne omnino baptisma quod 
sit extra Ecclesiam constitutum.
        

          XX.
          Ad illud autem quod pro haereticis ponunt,
-----------------------------------------------------------
et aiunt Apostolum dixisse, Sive per occasionem, sive per veritatem, Christus 
annuntietur, ut respondeamus, ineptum est, quando manifestum sit Apostolum 
in epistola sua qua hoc dixit, neque haereticorum neque baptismi eorum 
mentionem fecisse, sed locutum esse de fratribus tantum, sive perfide secum 
loquentibus, sive in fide sincera perseverantibus, nec oporteat hoc longo 
tractatu excutere, sed ipsam satis sit epistolam legere, et quid Apostolus 
dixerit, de ipso Apostolo recognoscere.
        

          XXI.
          Quid ergo, inquiunt, fiet de his qui ab haereticis venientes 
sine Ecclesiae baptismo admissi sunt? Si de saeculo excesserunt, in eorum 
numero habentur qui apud nos catechisati quidem sunt, sed prius quam baptizarentur 
obierunt, non modo dicunt emolumentum
-----------------------------------------------------------
veritatis et fidei, ad quam, relicto errore, pervenerant, etsi consummationem 
gratiae consecuti non sunt, morte praeventi. Qui autem adhuc in saeculo 
permanent baptizentur Ecclesiae Baptismo, ut remissionem peccatorum consequi 
possint, ne, per alienam praesumptionem, in pristino errore manentes, sine 
gratiae consummatione moriantur. Caeterum quale delictum est, vel illorum 
qui admittunt, vel eorum
-----------------------------------------------------------
qui admittuntur, ut non ablutis per Ecclesiae lavacrum sordibus, nec peccatis 
expositis, usurpata temere communicatione contingant corpus et sanguinem 
Domini, cum scriptum sit: Quicumque ederit panem aut biberit calicem Domini 
indigne, reus erit corporis et sanguinis Domini.
        

          XXII.
          Nos etiam illos quos hi qui prius in Ecclesia catholica episcopi 
fuerant, et postmodum sibi potestatem clericae ordinationis assumentes 
baptizaverunt, pro non baptizatis habendos judicavimus. Et hoc apud nos 
observatur, ut quicumque ab illis tincti ad nos veniunt, tamquam alieni 
et nihil consecuti, unico et vero Ecclesiae catholicae Baptismo apud nos 
baptizentur et lavacri vitalis regenerationem consequantur. Et tamen multum 
interest inter eum qui invitus et necessitate
-----------------------------------------------------------
persecutionis coactus succubuit, et illum qui sacrilega voluntate audax 
contra Ecclesiam rebellat, vel in Patrem et Deum Christi et totius mundi 
conditorem impia voce blasphemat. Et non pudet Stephanum hoc asserere, 
ut per eos qui, cum ipsi in omnibus peccatis sint constituti, dicat posse 
remissionem peccatorum dari, quasi possit esse in domo mortis lavacrum 
salutis!
        

          XXIII.
          Ubi ergo erit quod scriptum est: Ab aqua
-----------------------------------------------------------
aliena abstine te et a fonte alieno ne biberis, si relicto Ecclesiae 
fonte signato, alienam aquam pro tua suscipis et profanis fontibus Ecclesiam 
polluis? Quando enim baptismo haereticorum communicas, quid aliud quam 
de voragine et coeno illorum bibis, et ipse Ecclesiae sanctificatione purgatus, 
alienarum sordium contactibus inquinaris? Nec metuis judicium Dei haereticis 
testimonium contra Ecclesiam perhibens, cum scriptum sit: Falsus testis 
non erit impunitus. Quin immo, tu haereticis omnibus pejor es: nam, 
cum inde multi, cognito errore suo, ad te veniant ut Ecclesiae verum lumen 
accipiant, tu venientium errores adjuvas, et, obscurato lumine ecclesiasticae 
veritatis, tenebras haereticae noctis accumulas. Cumque se illi in peccatis
-----------------------------------------------------------
esse et nihil gratiae habere se, ac propterea ad Ecclesiam venire fateantur, 
tu eis remissionem peccatorum subtrahis, quae in baptismo datur, dum dicis 
eos jam baptizatos et extra Ecclesiam Ecclesiae gratiam consecutos. Nec 
intelligis animas eorum de manu tua exquiri cum judicii dies venerit, qui 
sitientibus Ecclesiae potum negasti, et volentibus vivere causa mortis 
fuisti. Et insuper indignaris.
        

          XXIV.
          Vide qua imperitia reprehendere audeas eos qui contra mendacium 
pro veritate nituntur. Quis enim justius indignari contra alterum debuit? 
utrumne qui hostes Dei asserit, an vero qui adversus eum qui hostes Dei 
asserit pro Ecclesiae veritate consentit? Nisi quod imperitos etiam animosos 
atque iracundos esse manifestum
-----------------------------------------------------------
est, dum per inopiam consilii et sermonis ad iracundiam
-----------------------------------------------------------
facile vertuntur, ut de nullo alio magis quam de te dicat Scriptura divina: 
Homo animosus parat lites, et vir iracundus exaggerat peccata. Lites 
enim et dissensiones quantas parasti per Ecclesias totius mundi? Peccatum 
vero quam magnum tibi exaggerasti, quando te a tot gregibus scidisti! Excidisti 
enim te ipsum. Noli te fallere; siquidem ille est vere schismaticus qui 
se a communione ecclesiasticae unitatis apostatam fecerit: dum enim putas 
omnes a te abstineri posse, solum te ab omnibus abstinuisti. Nec te informare 
ad regulam veritatis et pacis vel Apostoli praecepta potuerunt monentis 
et dicentis: Obsecro ergo vos ego vinctus in Domino, digne ambulare vocatione 
qua vocati estis, cum omni humilitate sensus et lenitate, cum patientia 
sustinentes
-----------------------------------------------------------
invicem in dilectione, satis agentes servare unitatem spiritus in conjunctione 
pacis; unum corpus, et unus spiritus, sicut vocati estis in una spe vocationis 
vestrae. Unus Dominus, una fides, unum baptisma, unus Deus et pater omnium, 
qui super omnes, et per omnia, et in omnibus nobis.
        

          XXV.
          Haec Apostoli mandata et monitasalutaria quam diligenter Stephanus 
implevit, humilitatem sensus et lenitatem primo in loco servans. Quid enim 
humilius aut lenius quam cum tot episcopis per totum mundum dissensisse, 
pacem cum singulis vario discordiae genere rumpentem, modo cum Orientalibus, 
quod nec vos latere confidimus, modo vobiscum, qui in Meridie estis; a 
quibus legatos episcopos
-6)

-----------------------------------------------------------
patienter satis et leniter suscepit, ut eos nec ad
-----------------------------------------------------------
sermonem saltem colloquii communis admitteret, adhuc insuper, dilectionis 
et charitatis memor, praeciperet fraternitati universae ne quis eos in 
domum suam reciperet, ut venientibus, non solum pax et communio, sed et 
tectum et hospitium negaretur. Hoc est servasse unitatem spiritus in conjunctione 
pacis, abscindere se a charitatis unitate, et alienum se per omnia fratribus 
facere, et contra sacramentum et fidem contumacis furore discordiae rebellare. 
Apud talem potest esse unum corpus et unus spiritus, apud quem fortasse 
ipsa anima una non est sic lubrica et mobilis et incerta? Sed quantum ad 
illum pertinet, relinquamus. Excutiamus potius id de quo maxima quaestio 
est. Qui contendunt ab haereticis baptizatos sic recipi oportere tamquam 
legitimi
-----------------------------------------------------------
baptismi gratiam consecutos, unum nobis atque illis baptisma dicunt esse 
et in nullo discrepare. Sed quid ait apostolus Paulus? Unus Dominus, una 
fides,
-----------------------------------------------------------
unum baptisma, unus Deus. Si unum atque idem est cum nostro baptisma 
haereticorum, sine dubio et fides una est. Si autem fides una est, utique 
et Dominus unus est. Si Dominus unus est, consequens est dicere quia unus 
est. Si autem haec unitas, quae separari omnino et dividi non potest, etiam 
apud haereticos ipsa est, quid ultra contendimus, ut quid illos haereticos 
et non christianos vocamus? Porro, cum nobis et haereticis nec Deus unus 
sit, nec Dominus unus, nec una Ecclesia, nec fides una, sed nec unus spiritus, 
aut corpus unum, manifestum est nec baptisma nobis et haereticis commune 
esse posse, quibus nihil est omnino commune. Et tamen non pudet Stephanum 
talibus adversus Ecclesiam patrocinium praestare et propter haereticos
-----------------------------------------------------------
asserendos fraternitatem scindere, insuper et Cyprianum pseudo-christum 
et pseudo-apostolum et dolosum operarium dicere. Qui omnia in se esse conscius
-----------------------------------------------------------
praevenit, ut alteri ea per mendacium objiceret quae ipse ex merito audire 
deberet. Bene te valere omnibus nobis cum universis qui in Africa sunt 
episcopis
-----------------------------------------------------------
et cunctis clericis et omni fraternitate universi optamus, ut perpetuo 
unanimes et unum sentientes habeamus nobiscum etiam de longinquo adunatos.
        
      

  