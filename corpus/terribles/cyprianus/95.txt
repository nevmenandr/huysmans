######################################################################

 	

        ARGUMENTUM
        ARGUMENTUM.-- Ut litteris ad episcopos Galliarum missis curet, 
ne Marcianus Arelatensis episcopus, Novatiano addictus, necdum se abstentum 
esse amplius
-----------------------------------------------------------
glorietur; simulque operam det, aliis litteris in Provinciam et ad plebem 
Arelatensem scriptis, alium episcopum ejus loco subrogari.
      

        CYPRIANUS STEPHANO FRATRI SALUTEM.

          I.
          Faustinus collega noster, Lugduni consistens, frater charissime, 
semel atque iterum mihi scripsit, significans ea, quae etiam vobis scio 
utique nuntiata
-----------------------------------------------------------
tam ab eo quam a caeteris coepiscopis nostris in eadem provincia constitutis, 
quod Marcianus Arelate consistens Novatiano se conjunxerit, et a catholicae 
Ecclesiae unitate atque a corporis nostri et sacerdotum consensione discesserit, 
tenens haereticae praesumptionis durissimam pravitatem; ut servis Dei poenitentibus 
et dolentibus, et Ecclesiam lacrymis et gemitu et dolore pulsantibus, divinae 
pietatis et lenitatis paternae solatia et subsidia claudantur, nec ad
-----------------------------------------------------------
fovenda vulnera admittantur vulnerati, sed sine spe pacis et communicationis 
relicti, ad luporum rapinam et praedam diaboli projiciantur. Cui rei nostrum 
est consulere et subvenire, frater charissime, qui divinam clementiam cogitantes, 
et gubernandae Ecclesiae libram tenentes, sic censuram vigoris peccatoribus 
exhibemus, ut tamen lapsis erigendis, et curandis vulneratis, bonitatis 
et misericordiae divinae medicinam non denegemus.
          
-----------------------------------------------------------

        

          II.
          Quapropter facere te oportet plenissimas litteras ad coepiscopos 
nostros in Galliis constitutos, ne ultra Marcianum pervicacem et superbum, 
et divinae pietatis ac fraternae salutis inimicum, collegio nostro insultare 
patiantur, quod necdum a nobis videatur abstentus, qui jam pridem jactat 
et praedicat, quod Novatiano studens et ejus pervicaciam sequens, a communicatione 
se nostra segregaverit: cum Novatianus ipse, quem sequitur, olim abstentus 
et hostis Ecclesiae judicatus sit; et cum ad nos in Africam legatos misisset, 
optans ad communionem nostram admitti, hinc a concilio plurimorum sacerdotum, 
qui praesentes cramus sententiam retulerit, se foris esse coepisse, nec 
posse a quoquam nostrum
-----------------------------------------------------------
sibi communicari, qui episcopo Cornelio in
-----------------------------------------------------------
catholica Ecclesia de Dei judicio, et cleri ac plebis suffragio ordinato, 
profanum altare erigere, et adulteram cathedram collocare, et sacrilega 
contra verum sacerdotem sacrificia offerre tentaverit. Proinde si resipiscere, 
et ad sanae mentis consilium redire vellet, ageret poenitentiam, et ad 
Ecclesiam supplex rediret. Quam vanum est, frater charissime, ut Novatiano 
nuper retuso, et refutato, et per totum orbem a sacerdotibus Dei abstento, 
nunc adulatores adhuc nobis patiamur illudere et de majestate ac dignitate 
Ecclesiae judicare.
        

          III.
          Dirigantur in Provinciam et ad plebem Arelate consistentem a 
te litterae, quibus abstento Marciano alius in locum ejus substituatur, 
et grex
-----------------------------------------------------------
Christi, qui in hodiernum ab illo dissipatus et vulneratus
-----------------------------------------------------------
contemnitur, colligatur. Sufficiat, multos illic ex fratribus nostris annis 
istis superioribus, excessisse sine pace; vel caeteris subveniatur qui 
supersunt, et diebus ac noctibus ingemiscunt, et divinam ac paternam misericordiam 
deprecantes, solatium nostrae opitulationis exposcunt. Idcirco enim, frater 
charissime, copiosum corpus est sacerdotum, concordiae mutuae glutino atque 
unitatis vinculo copulatum, ut si quis ex collegio nostro haeresim facere, 
et gregem Christi lacerare et vastare tentaverit, subveniant caeteri, et 
quasi pastores utiles et misericordes, oves dominicas in gregem colligant. 
Quid enim si in mari portus aliquis, munitionibus suis ruptis infestus, 
et periculosus esse navibus coeperit; nonne navigantes ad alios proximos 
portus naves
-----------------------------------------------------------
suas dirigunt, ubi sit tutus et salutaris introitus et statio secura? aut 
si in via stabulum aliquod obsideri et teneri a latronibus coeperit, ut 
quisquis ingressus fuerit, insidiantium illic infestatione capiatur; nonne 
commeantes, hac opinione comperta, stabula alia in itinere appetunt tutiora, 
ubi sint fida hospitia et receptacula commeantibus tuta? Quod nunc esse 
apud nos debet, frater charissime, ut fratres nostros, qui vitatis Marciani 
scopulis petunt Ecclesiae portus salutares, suspiciamus ad nos prompta 
et benigna humanitate, et stabulum commeantibus praebeamus tale quale est 
in Evangelio, quo a latronibus sauciati et vulnerati suscipi et foveri 
et tutari ab stabulario possint (Lucae X).
        

          IV.
          Quae est enim major aut melior cura praepositorum
-----------------------------------------------------------
, quam diligenti sollicitudine et medela salubri fovendis et conservandis 
ovibus providere? cum Dominus loquatur et dicat: Quod infirmatum est non 
confortastis, et quod male habuit non corroborastis, et quod contribulatum 
est non consolidastis, et quod erravit non revocastis, et quod periit non 
inquisistis: et dispersae sunt oves meae, eo quod non sint pastores; et 
factae sunt in comesturam omnibus bestiis agri et non fuit qui inquireret, 
neque qui revocaret. Propterea haec
-----------------------------------------------------------
dicit Dominus: Ecce ego super pastores, et inquiram oves meas de manibus 
eorum et avertam eos ut non pascant oves meas: et jam non pascent eas, 
et extraham eas de ore eorum, et pascam eas cum judicio. Cum ergo pastoribus 
talibus, per quos Dominicae oves negliguntur et pereunt, sic Dominus comminetur; 
quid nos aliud facere oportet, frater charissime, quam colligendis et refovendis 
Christi ovibus exhibere diligentiam plenam, et curandis lapsorum vulneribus 
paternae pietatis adhibere medicinam, quando Dominus in Evangelio moneat 
et dicat: Non est opus sanis medicus, sed male habentibus? Nam et si 
pastores multi sumus, unum tamen gregem pascimus, et oves universas, quas 
Christus sanguine suo et passione quaesivit, colligere
-----------------------------------------------------------
et fovere debemus, nec pati supplices et dolentes fratres nostros crudeliter 
despici, et superba quorumdam praesumptione calcari, cum scriptum sit: 
Ille autem, qui contumax est, vir sui jactans, nihil omnino perficiet: 
qui dilatavit tamquam inferi animam suam (Habacuc II, V): et ejusmodi homines 
Dominus in Evanglio suo culpet et damnet dicens: Vos estis qui justificatis 
vos in conspectu hominum. Deus autem dignoscit corda vestra: quoniam quod 
excelsum est in hominibus, execratio est in conspectu Dei (Lucae XVI, 15). 
Execrabiles et detestabiles dicit esse qui sibi placeant, qui tumidi et 
inflati aliquid sibi arroganter assumant. Ex quibus cum Marcianus esse 
coeperit, et se Novatiano conjungens, adversarius misericordiae et pietatis 
exstiterit; sententiam non dicat, sed
-----------------------------------------------------------
accipiat: nec sic agat quasi ipse judicaverit de collegio sacerdotum, quando 
ipse sit ab universis sacerdotibus judicatus.
        

          V.
          Servandus est enim antecessorum nostrorum beatorum martyrum Cornelii 
et Lucii honor gloriosus: quorum memoriam cum nos honoremus, multo magis 
tu, frater charissime, honorificare et servare gravitate et auctoritate 
tua debes, qui vicarius et
-----------------------------------------------------------
successor eorum factus es. Illi enim pleni Spiritu Dei, et in glorioso 
martyrio constituti, dandam esse lapsis pacem censuerunt, et Poenitentia 
acta fructum communicationis et pacis negandum non esse litteris suis signaverunt; 
quam rem omnes omnino ubique censuimus. Neque enim poterat esse apud nos 
sensus diversus, in quibus unus esset spiritus: et ideo
-----------------------------------------------------------
manifestum est eum Spiritus sancti veritatem cum caeteris non tenere, quem 
videmus diversa sentire. Significa plane nobis quis in locum Marciani Arelate 
fuerit substitutus, ut sciamus ad quem fratres nostros dirigere et cui 
scribere debeamus. Opto te, frater charissime, semper bene valere.
        
      

  