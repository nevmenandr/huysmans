######################################################################

 	

        I.
        
-----------------------------------------------------------
MULTA et magna sunt, fratres charissimi beneficia divina quibus in salutem 
nostram Dei Patris et Christi larga et copiosa clementia et operata sit 
et
-----------------------------------------------------------
semper operetur, quod conservandis ac vivificandis nobis Pater Filium misit, 
ut reparare nos posset, quodque Filius missus esse et hominis filius fieri 
voluit
-----------------------------------------------------------
ut nos Dei filios faceret. Humiliavit se, ut populum qui prius jacebat 
erigeret: vulneratus est, ut vulnera nostra curaret: servivit, ut ad libertatem 
servientes extraheret: mori sustinuit, ut immortalitatem mortalibus exhiberet. 
Multa haec sunt et magna divinae misericordiae munera. Sed adhuc, qualis 
providentia illa et quanta clementia est quod nobis salutari ratione prospicitur, 
ut homini qui redemptus est reservando plenius consulatur! Nam, cum Dominus 
adveniens sanasset illa quae Adam portaverat vulnera, et venena serpentis 
antiqua curasset, legem dedit sano, et praecepit ne ultra jam peccaret, 
ne quid peccanti gravius eveniret. Coarctati eramus et in angustum innocentiae 
praescriptione conclusi. Nec haberet quid fragilitatis humanae infirmitas 
atque
-----------------------------------------------------------
imbecillitas faceret, nisi iterum pietas divina subveniens, justitiae et 
misericordiae operibus ostensis, viam quamdam tuendae salutis aperiret, 
ut sordes postmodum, quascumque contrahimus, eleemosynis abluamus.
      

        II.
        Loquitur in Scripturis divinis Spiritus sanctus et dicit: Eleemosynis 
et fide delicta purgantur. Non utique illa delicta quae fuerant ante 
contracta, nam illa Christi sanguine et sanctificatione purgantur. Item 
denuo dicit: Sicut aqua extinguit ignem, sic eleemosyna extinguit peccatum. 
Hic quoque ostenditur et probatur quia, sicut lavacro aquae salutaris gehennae 
ignis extinguitur, ita et eleemosynis atque operationibus justis delictorum 
flamma sopitur. Et quia semel in Baptismo remissa peccatorum datur, assidua 
et jugis operatio
-----------------------------------------------------------
Baptismi instar imitata, Dei rursus indulgentiam largitur. Hoc et in Evangelio 
Dominus docet. Nam
-----------------------------------------------------------
cum denotarentur discipuli ejus quod ederent, nec prius manus abluissent, 
respondit et dixit: Qui fecit quod intus est, fecit et quod foris est. 
Verum date eleemosynam, et ecce vobis munda omnia: docens scilicet et 
ostendens non manus lavandas esse, sed pectus, et sordes intrinsecus potius 
quam extrinsecus detrahendas; verum qui purgaverit quod est intus, eum 
quoque id quod foris est repurgasse, et emundata mente, cute quoque et 
corpore mundum esse coepisse. Porro autem, monens et ostendens unde mundi 
et purgati esse possimus, addidit eleemosynas esse faciendas. Misericors 
docet et monet misericordiam fieri; et quia servare quaerit quos magno 
pretio redemit, post Baptismi gratiam sordidatos docet denuo posse purgari.
-----------------------------------------------------------

      


        III.
        Agnoscamus itaque, fratres charissimi, divinae indulgentiae munus 
salubre, et emundandis purgandisque peccatis nostris, qui sine aliquo 238 
conscientiae vulnere esse non possumus, medelis spiritalibus vulnera nostra 
curemus. Nec quisquam sic sibi de puro atque immaculato pectore blandiatur, 
ut, innocentia sua fretus, medicinam non putet adhibendam esse vulneribus, 
cum scriptum sit: Quis gloriabitur castum se habere cor, aut quis gloriabitur 
mundum se esse a peccatis? et iterum in Epistola sua Joannes ponat et 
dicat: Si dixerimus quia peccatum non habemus, nos ipsos decipimus, et 
veritas in nobis non est. Si autem nemo esse sine peccato potest, et 
quisquis inculpatum se esse dixerit, aut superbus aut stultus est, quam 
necessaria, quam benigna est
-----------------------------------------------------------
divina clementia, quae, cum sciat non deesse sanatis quaedam postmodum 
vulnera, dedit curandis denuo sanandisque vulneribus remedia salutaria!
-----------------------------------------------------------

      


        IV.
        Numquam denique, fratres dilectissimi, admonitio divina cessavit 
et tacuit quominus in Scripturis sanctis tam veteribus quam novis semper 
et ubique ad misericordiae opera Dei populus provocaretur; et canente atque 
exhortante Spiritu sancto, quisquis ad spem regni coelestis instruitur, 
facere eleemosynas jubetur. Mandat et praecipit Esaiae Deus: Exclama, inquit, 
in fortitudine, et noli parcere. Sicut tuba exalta vocem tuam, et annuntia 
plebi meae peccata ipsorum et domui Jacob facinora eorum. Et cum peccata 
eis sua exprobrari praecepisset, cumque eorum facinora pleno indignationis 
impetu protulisset, dixissetque eos nec, si orationibus et precibus et 
jejuniis uterentur, satisfacere pro delictis posse, nec, si in cilicio 
et cinere volverentur, iram Dei posse lenire,
-----------------------------------------------------------
in novissima tamen parte, demonstrans solis eleemosynis Deum posse placari, 
addidit dicens: Frange esurienti panem tuum, et egenos sine tecto induc 
in domum tuam. Si videris nudum, vesti eum, et domesticos seminis tui non 
despicias. Tunc erumpet temporaneum lumen tuum, et vestimenta tua cito 
orientur, et praeibit ante te justitia, et claritas Dei circumdabit te. 
Tunc exclamabis, et Deus exaudiet te. Dum adhuc loqueris dicet: Ecce adsum.
      

        V.
        Remedia propitiando Deo ipsius Dei verbis data sunt, quid deberent 
facere peccantes magisteria divina docuerunt, operationibus justis Deo 
satisfieri, misericordiae meritis peccata purgari. Et apud Salomonem legimus: 
Conclude eleemosynam in corde pauperis, et haec pro te exorabit ab omni 
malo. Et iterum:
-9)

-----------------------------------------------------------
Qui obturat aures ne audiat imbecillum, et ipse invocabit Deum, et non 
erit qui exaudiat eum (Prov. XXI,
-----------------------------------------------------------
13). Neque enim promereri misericordiam Domini poterit qui misericors ipse 
non fuerit, aut impetrabit de divina pietate aliquid in precibus qui ad 
precem pauperis non fuerit humanus. Quod item in Psalmis Spiritus sanctus 
declarat et probat dicens: Beatus qui intelligit super egenum et pauperem, 
in die mala liberabit eum Dominus. Quorum praeceptorum memor Daniel, 
cum rex Nabuchodonosor adverso somnio territus aestuaret, pro avertendis 
malis ad divinam opem impetrandam remedium dedit dicens: Propterea, rex, 
consilium meum placeat tibi, et peccata tua eleemosynis redime et injustitias 
tuas miserationibus pauperum, et erit Deus parcens peccatis tuis. Cui 
rex non obtemperans, adversa quae viderat et infesta perpessus est: quae 
evadere et
-----------------------------------------------------------
vitare potuisset, si peccata sua eleemosynis redemisset. Raphael quoque 
angelus paria testatur, et ut eleemosyna libenter ac largiter fiat hortatur 
dicens: Bona est oratio cum jejunio et eleemosyna: quia eleemosyna a morte 
liberat, et ipsa purgat peccata. Ostendit orationes nostras ac jejunia 
minus posse nisi eleemosynis adjuventur, deprecationes solas parum ad impetrandum 
valere, nisi factorum et operum accessione 239 satientur. Revelat Angelus 
et manifestat et firmat eleemosynis petitiones nostras efficaces fieri, 
eleemosynis vitam de periculis redimi, eleemosynis animas a morte liberari.
      

        VI.
        Nec sic, fratres charissimi, ista proferimus ut non quod Raphael 
angelus dixit veritatis testimonio comprobemus: in Actibus Apostolorum 
facti fides
-----------------------------------------------------------
posita est, et quod eleemosynis, non tantum a secunda, sed a prima morte 
animae liberentur gestae et
-----------------------------------------------------------
impletae rei probatione compertum est. Tabitha, operationibus justis et 
eleemosynis praestandis plurimum dedita, cum infirmata esset et mortua, 
ad cadaver exanime Petrus accitus est: qui cum impigre pro apostolica humanitate 
venisset, circumsteterunt eum viduae flentes et rogantes, pallia et tunicas 
et omnia illa quae prius sumpserant indumenta monstrantes, nec pro defuncta 
suis vocibus, sed ipsius operibus deprecantes. Sensit Petrus impetrari 
posse quod sic petebatur, nec defuturum Christi auxilium viduis deprecantibus, 
quando esset in viduis ipse vestitus. Cum itaque genibus nixus orasset, 
viduarum ac pauperum idoneus advocatus legatas sibi preces ad Dominum pertulisset, 
conversus ad corpus, quod in tabula jam lotum jacebat, Tabitha, inquit, 
exsurge in nomine Jesu Christi. Nec defuit Petro
-----------------------------------------------------------
quominus statim ferret auxilium qui in Evangelio dari dixerat quicquid 
fuisset ejus nomine postulatum. Mors itaque suspenditur et spiritus redditur, 
et, mirantibus ac stupentibus cunctis, ad hanc mundi denuo lucem redivivum 
corpus animatur. Tantum potuerunt misericordiae merita, tantum opera justa 
valuerunt! Quae laborantibus viduis largita fuerat subsidia vivendi, meruit 
ad vitam viduarum petitione revocari.
      

        VII.
        Itaque in Evangelio Dominus, doctor vitae nostrae et magister salutis 
aeternae, vivificans credentium populum et vivificatis consulens in aeternum, 
inter sua mandata divina et praecepta coelestia nihil crebrius mandat et 
praecipit quam ut insistamus
-----------------------------------------------------------
eleemosynis dandis, nec terrenis possessionibus incubemus, sed coelestes 
thesauros potius recondamus. Vendite, inquit, res vestras, et date eleemosynam. 
Et iterum: Nolite vobis condere thesauros super terram, ubi tinea et comestura 
exterminat, et ubi fures effodiunt et furantur. Thesaurizate autem vobis 
thesauros in coelo, ubi neque tinea neque comestura exterminat, et ubi 
fures non effodiunt nec furantur. Ubi enim fuerit thesaurus tuus, ibi erit 
et cor tuum. Et cum observata lege perfectum et consummatum vellet 
ostendere, Si vis, inquit, perfectus esse, vade et vende omnia tua, et 
da egenis, et habebis thesaurum in coelo; et veni, sequere me. Item 
alio loco negotiatorem coelestis gratiae et comparatorem salutis aeternae, 
distractis
-21)

     14: (Matth. XIX, 21)

-----------------------------------------------------------
omnibus rebus suis, pretiosam margaritam, hoc est
-----------------------------------------------------------
vitam aeternam Christi cruore pretiosam, de quantitate patrimonii sui dicit 
debere mercari: Simile est, inquit, regnum coelorum homini negotiatori 
quaerenti bonas margaritas. Ubi autem invenit pretiosam margaritam, abiit 
et vendidit omnia quae habuit, et emit illam.
      

        VIII.
        Eos denique et Abrahae filios dicit quos in juvandis alendisque 
pauperibus operarios cernit. Nam, cum Zachaeus dixisset: Ecce dimidium 
ex substantia mea do egenis, et si cui quid fraudavi, quadruplum reddo, 
respondit Jesus et dixit quia salus hodie huic domui facta est, quoniam 
et hic filius est Abrahae. Nam, si Abraham credidit Deo et deputatum 
est ei ad justitiam, utique qui secundum praeceptum Dei eleemosynas facit, 
Deo credit, et qui habet fidei veritatem, servat Dei timorem; qui autem
-----------------------------------------------------------
Dei timorem servat, in miserationibus pauperum Deum cogitat. Operatur enim 
ideo 240 quia credit, quia scit vera esse quae praedicta sunt verbis Dei, 
nec Scripturam sanctam posse mentiri; arbores infructuosas, id est, steriles 
homines, excidi et in ignem mitti, misericordes autem ad regnum vocari. 
Qui et alio in loco operarios et fructuosos fideles appellat, infructuosis 
vero et sterilibus fidem derogat dicens: Si in injusto mammona fideles 
non fuistis, quod est verum quis credet vobis? Et si in alieno fideles 
non fuistis, quod est vestrum quis dabit vobis?
      

        IX.
        Si vereris et metuis ne, si operari plurimum coeperis, patrimonio 
tuo larga operatione finito ad penuriam forte redigaris, esto in hac parte 
intrepidus,
-----------------------------------------------------------
esto securus; finiri non potest unde in usus Christi impenditur, unde opus 
coeleste celebratur. Nec hoc tibi de meo spondeo, sed de sanctarum Scripturarum 
fide et divinae pollicitationis auctoritate promitto. Loquitur per Salomonem 
Spiritus sanctus et dicit: Qui dat pauperibus, numquam egebit; qui autem 
avertit oculum suum, in magna penuria erit; ostendens misericordes 
atque operantes egere non posse, magis parcos et steriles ad inopiam postmodum 
devenire. Item beatus apostolus Paulus, Dominicae inspirationis gratia 
plenus: Qui administrat, inquit, semen seminanti, et panem ad edendum praestabit, 
et multiplicabit seminationem vestram, et augebit incrementa frugum justitiae 
vestrae, ut in omnibus locupletemini. Et iterum: Administratio
-----------------------------------------------------------
hujus officii non tantum supplebit ea quae sanctis desunt,
-----------------------------------------------------------
sed et abundabit per multam gratiarum actionem in Deum; quoniam, dum 
gratiarum actio ad Deum pro eleemosynis atque operationibus nostris pauperum 
oratione dirigitur, census operantis Dei retributione cumulatur. Et Dominus 
in Evangelio, jam tunc ejusmodi hominum corda considerans, et perfidis 
atque incredulis praescia voce denuntians, contestatur et dicit: Nolite 
cogitare dicentes: Quid edemus, aut quid bibemus, aut quid vestiemur? haec 
enim nationes quaerunt. Scit autem Pater vester quia omnium horum indigetis. 
Quaerite primum regnum Dei et justitiam ejus, et omnia ista apponentur 
vobis. Eis omnia apponi dicit et tradi qui regnum et justitiam Dei 
quaerunt. Eos enim Dominus, cum judicii dies venerit,
-12)

     20: (Matth. VI, 31-33)

-----------------------------------------------------------
ad percipiendum regnum dicit admitti qui fuerint in Ecclesia ejus operati.
      

        X.
        Metuis ne patrimonium tuum forte deficiat si operari ex eo largiter 
coeperis, et nescis, miser, quia, dum times ne res familiaris deficiat, 
vita ipsa et salus deficit; et, dum ne quid de rebus tuis minuatur attendis, 
non respicis quod ipse minuaris, amator magis mammonae quam animae tuae; 
ut, dum times ne pro te patrimonium tuum perdas, ipse pro patrimonio tuo 
pereas. Et ideo bene Apostolus clamat et dicit: Nihil intulimus in hunc 
mundum, verum nec auferre quid possumus. Habentes itaque exhibitionem et 
tegumentum, his contenti simus. Qui autem volunt divites fieri, incidunt 
in tentationem et in muscipulam et desideria multa et nocentia, quae mergunt 
hominem in perditionem
-----------------------------------------------------------
et in interitum. Radix enim omnium malorum est cupiditas: quam quidam appetentes 
naufragaverunt a fide, et inseruerunt se doloribus multis.
      

        XI.
        Metuis ne patrimonium tuum forte deficiat, si operari ex eo largiter 
coeperis. Quando enim factum est ut justo possent deesse subsidia vitae, 
cum scriptum sit: Non occidet fame Dominus animam justam. Helias in 
solitudine corvis ministrantibus pascitur, et Danieli in lacu ad leonum 
praedam jussu regis incluso prandium divinitus apparatur; et tu metuis 
ne operanti tibi et Dominum promerenti desit alimentum, quando ipse in 
Evangelio, ad exprobrationem eorum quibus mens dubia est et fides
-10)

     22: (Prov. X, 3)

-----------------------------------------------------------
parva, 241 contestetur et dicat: Aspicite volatilia coeli, quoniam non 
seminant, neque metunt, neque colligunt in horrea, et Pater vester coelestis 
alit illa. Nonne vos pluris illis estis? Volucres Deus pascit, et passeribus 
alimenta diurna praestantur; et quibus nullus divinae rei sensus est, eis 
nec potus nec cibus deest: tu Christiano, tu Dei servo, tu operibus bonis 
dedito, tu domino suo charo, aliquid existimas defuturum?
      

        XII.
        Nisi si putas quia qui Christum pascit, a Christo ipse non pascitur, 
aut eis terrena deerunt quibus coelestia et divina tribuuntur. Unde haec 
incredula cogitatio? unde impia et sacrilega ista meditatio? Quid facit 
in domo fidei perfidum pectus? Quid, qui Christo omnino non credit, appellatur 
et dicitur Christianus?
-----------------------------------------------------------
Pharisaei tibi magis congruit nomen. Nam, cum Dominus in Evangelio de eleemosynis 
disputaret, et ut nobis amicos de terrestribus lucris provida operatione 
faceremus, qui nos postmodum in tabernacula aeterna susciperent, fideliter 
ac salubriter praemoneret, addidit post haec Scriptura dicens: Audiebant 
autem haec omnia Pharisaei, qui erant cupidissimi, et irridebant eum. 
Quales nunc quosdam in Ecclesia videmus, quorum praeclusae aures et corda 
caecata nullum de spiritalibus ac salutaribus monitis lumen admittunt? 
de quibus mirari non oportet quod contemnant in tractatibus servum, quando 
a talibus ipsum Dominum videamus esse contemptum.
      

        XIII.
        Quid tibi in istis ineptis et stultis cogitationibus
-----------------------------------------------------------
plaudis, quasi metu et sollicitudine futurorum ab operibus retarderis? 
Quid umbras et praestigias quasdam vanae excusationis obtendis? Confitere 
immo quae vera sunt; et quia scientes non potes fallere, secreta et abdita 
mentis exprome. Obsederunt animum tuum sterilitatis tenebrae, et, recedente 
inde lumine veritatis, carnale pectus alta et profunda avaritiae caligo 
caecavit. Pecuniae tuae captivus et servus es, catenis cupiditatis et vinculis 
alligatus es, et quem jam solverat Christus, denuo vinctus es. Servas pecuniam, 
quae te servata non servat. Patrimonium cumulas, quod te pondere suo onerat; 
nec meministi quid Deus responderit diviti exuberantium fructuum copiam 
stulta exultatione jactanti:
-----------------------------------------------------------
Stulte inquit, hac nocte expostulatur anima tua a te. Quae ergo parasti 
cujus erunt? Quid divitiis tuis solus incubas? quid in poenam tuam 
patrimonii tui pondus exaggeras, ut quo locupletior saeculo fueris, pauperior 
Deo fias? Redditus tuos divide cum Domino Deo tuo, fructus tuos partire 
cum Christo, fac tibi possessionum terrestrium Christum participem, ut 
et ille te sibi faciat regnorum coelestium cohaeredem.
      

        XIV.
        Erras et falleris, quisquis te in saeculo divitem credis. Audi 
in Apocalypsi Domini tui vocem ejusmodi homines justis objurgationibus 
increpantem: Dicis, inquit, Dives sum, et ditatus sum, et nullius rei egeo; 
et nescis quoniam tu es miser et miserabilis, et pauper, et caecus, et 
nudus. Suadeo tibi emere a me
-----------------------------------------------------------
aurum ignitum de igni, ut sis dives; et vestem albam, ut vestiaris, et 
non appareat in te faeditas nuditatis
-----------------------------------------------------------
tuae, et collyrio inunge oculos tuos ut videas. Qui ergo locuples et 
dives es, eme tibi a Christo aurum ignitum, ut, sordibus tuis tamquam igne 
decoctis, esse aurum mundum possis, si eleemosynis et justa operatione 
purgeris. Eme tibi albam vestem, ut qui secundum Adam nudus fueras et horrebas 
ante deformis, indumento Christi candido vestiaris. Et quae matrona in 
Ecclesia Christi locuples et dives es, inunge oculos tuos, non stibio diaboli, 
sed collyrio Christi; ut pervenire ad videndum Deum possis, dum Deum et 
operibus et 242 moribus promereris.
      

        XV.
        Caeterum, quae talis es, nec operari in Ecclesia potes. Egentem 
enim et pauperem non vident oculi tui superfusi nigroris tenebris et nocte 
contecti.
-----------------------------------------------------------
Locuples et dives es, et Dominicum celebrare te credis, quae corban omnino 
non respicis, quae in
-----------------------------------------------------------
Dominicum sine sacrificio venis, quae partem de sacrificio quod pauper 
obtulit sumis. Intuere in Evangelio viduam praeceptorum coelestium memorem, 
inter ipsas pressuras et angustias egestatis operantem, in gazophylacium 
duo quae sola sibi fuerant minuta mittentem: quam cum animadverteret Dominus 
et videret, non de patrimonio sed de animo opus ejus examinans, et considerans 
non quantum sed ex quanto dedisset, respondit et dixit: Amen dico vobis 
quoniam vidua ista plus omnibus misit in dona Dei. Omnes enim isti ex eo 
quod abundavit illis miserunt in dona Dei, haec autem de inopia sua omnem 
quemcumque habuit victum misit. Multum beata mulier et gloriosa, quae 
etiam antediem judicii judicis meruit voce laudari. Pudeat divites
-----------------------------------------------------------
sterilitatis atque infidelitatis suae. Vidua, et vidua inops rebus, dives 
in opere invenitur. Cumque universa quae dantur pupillis et viduis conferantur, 
dat illa quam oportebat accipere; ut sciamus quae poena sterilem divitem 
maneat, quando hoc ipso documento operari etiam pauperes debeant. Atque, 
ut intelligamus haec opera Deo dari et eum quisquis haec faciat Dominum 
promereri, Christus illud Dei dona appellat, et in dona Dei viduam duos 
quadrantes misisse significat, ut magis ac magis possit esse manifestum 
quia qui miseretur pauperis Deum foenerat.
      

        XVI.
        Sed nec illa res, fratres charissimi, a bonis operibus et justis 
refraenet et revocet Christianum, quod excusari se posse aliquis existimet 
beneficio
-----------------------------------------------------------
filiorum, quando in impensis spiritalibus Christum cogitare, qui accipere 
se professus est, debeamus, nec conservos liberis nostris sed Dominum praeferamus, 
ipso instruente et monente: Qui diligit, inquit, patrem aut matrem super 
me, non est me dignus; et qui diligit filium aut filiam super me, non est 
me dignus. Item in Deuteronomio, ad corroborationem fidei et dilectionem 
Dei, paria conscripta sunt: Qui dicunt, inquit, patri aut matri, Non novi 
te, et filios suos non agnoverunt, hi custodierunt praecepta tua, et testamentum 
tuum servaverunt. Nam, si Deum toto corde diligimus, nec parentes nec 
filios Deo praeferre debemus. Quod et Joannes in Epistola sua ponit, charitatem 
Dei apud eos non esse quos videamus operari in pauperes nolle: Qui
-----------------------------------------------------------
habuerit, inquit, substantiam mundi, et viderit fratrem suum desiderantem, 
et clauserit viscera sua, quomodo charitas Dei manet in illo? Si enim 
Deus eleemosynis pauperum foeneratur, et cum datur minimis Christo datur, 
non est quod quis terrena coelestibus praeferat nec divinis humana praeponat.
      

        XVII.
        Sic vidua illa, in tertio Regnorum libro, cum, in siccitate et 
fame consumptis omnibus, de modico farre et oleo quod superfuerat fecisset 
subcinericium panem, quo absumpto moritura cum liberis esset, supervenit 
Helias, et petiit sibi prius ad edendum dari; tunc quod superfuisset, inde 
illam cum filiis suis vesci. Nec obtemperare illa dubitavit, aut Heliae 
filios mater in fame et egestate praeposuit. Fit immo in conspectu
-----------------------------------------------------------
Dei quod Deo placeat; prompte ac libenter quod petebatur offertur; nec 
de abundantia portio, sed de modico totum datur, et esurientibus liberis 
alter prius pascitur, neque in penuria et fame cibus ante quam misericordia 
cogitatur; ut, dum in opere salutari carnaliter vita contemnitur, spiritaliter 
anima servetur. Helias itaque typum Christi gerens, 243 et quod ille pro 
misericordia vicem singulis reddat ostendens, respondit et dixit: Haec 
dicit Dominus: Fidelia farris non deficiet, et capsaces olei non minuetur 
usque in diem quo dabit Dominus imbrem super terram. Secundum divinae 
pollicitationis fidem multiplicata sunt viduae et cumulata quae praestitit, 
et operibus justis, ac misericordiae meritis augmenta et incrementa sumentibus, 
farris et olei
-----------------------------------------------------------
vasa completa sunt. Nec filiis abstulit mater quod Heliae dedit, sed magis 
contulit filiis quod benigne et pie fecit. Et illa nondum Christum sciebat, 
nondum praecepta ejus audierat, non cruce et passione ejus redempta, cibum 
et potum pro sanguine rependebat; ut ex hoc appareat quantum in Ecclesia 
peccet qui, se et filios Christo anteponens, divitias suas servat, nec 
patrimonium copiosum cum indigentium paupertate communicat.
      

        XVIII.
        Sed enim multi sunt in domo liberi, et retardat te numerositas 
filiorum quominus largiter bonis operibus insistas. Atqui hoc ipso operari 
amplius debes quo multorum pignorum pater es. Plures sunt pro quibus Dominum 
depreceris; multorum delicta redimenda sunt, multorum purgandae conscientiae,
-----------------------------------------------------------
multorum animae liberandae. Ut in hac vita saeculari
-----------------------------------------------------------
alendis sustinendisque pignoribus, quo major est numerus, hoc major et 
sumptus est, ita et in vita spiritali atque coelesti, quo amplior fuerit 
pignorum copia, esse et operum debet major impensa. Sic et Job sacrificia 
numerosa pro liberis offerebat; quantusque erat in domo pignorum numerus, 
tantus dabatur Deo et numerus hostiarum. Et quoniam quotidie deesse non 
potest quod peccetur in conspectu Dei, sacrificia quotidiana non deerant, 
quibus possent peccata tergeri. Probat Scriptura divina dicens: Job homo 
verus et justus habuit filios septem et filias tres, et emundabat illos 
offerens pro eis hostias Deo secundum numerum illorum, et pro peccatis 
eorum vitulum unum. Si ergo vere filios tuos diligis, si eis exhibes 
plenam et paternam dulcedinem charitatis,
-----------------------------------------------------------
operari magis debes, ut filios tuos Deo justa operatione commendes.
      

        XIX.
        Nec eum liberis tuis cogites patrem qui et temporarius et infirmus 
est, sed illum pares qui aeternus et firmus filiorum spiritalium pater 
est. Illi assigna facultates tuas quas haeredibus servas. Ille sit liberis 
tuis tutor, ille curator, ille contra omnes injurias saeculares divina 
majestate protector. Patrimonium Deo creditum nec respublica eripit, nec 
fiscus invadit, nec calumnia aliqua forensis evertit. In tuto haereditas 
ponitur quae Deo custode servatur. Hoc est charis pignoribus in posterum 
providere, hoc est futuris haeredibus paterna pietate consulere secundum 
fidem Scripturae sanctae dicentis: Junior fui, et senui, et non vidi justum 
derelictum, neque semen
-----------------------------------------------------------
ejus egens pane. Tota die miseretur et foenerat, et semen
-----------------------------------------------------------
ejus in benedictione est. Et iterum: Qui conversatur sine vituperatione 
in justitia, beatos post se filios relinquet. Praevaricator itaque 
et proditor pater es, nisi filiis tuis fideliter consulas, nisi conservandis 
eis religiosa et vera pietate prospicias. Qui studes terreno magis quam 
coelesti patrimonio, filios tuos diabolo magis commendare quam Christo, 
bis delinquis et geminum ac duplex crimen admittis, et quod non praeparas 
filiis tuis Dei patris auxilium, et quod doces filios patrimonium plus 
amare quam Christum.
      

        XX.
        Esto potius liberis tuis pater talis qualis Tobias exstitit. Da 
utilia et salutaria praecepta pignoribus qualia ille filio dedit; manda 
filiis tuis quod et ille filio mandavit dicens: Et nunc, fili, mando tibi, 
servi
-----------------------------------------------------------
Deo in veritate, et fac coram illo quod illi placet; et filiis tuis manda 
244 ut faciant justitiam et eleemosynas, et sint memores Dei, et benedicant 
nomen ejus omni tempore. Et iterum: Omnibus diebus vitae tuae, fili 
dilectissime, Deum in mente habe, et noli praeterire praecepta ejus. Justitiam 
fac omnibus diebus vitae tuae, et noli ambulare viam iniquitatis; quoniam 
agente te ex veritate, erit respectus operum tuorum. Ex substantia tua 
fac eleemosynam, et noli avertere faciem tuam ab ullo paupere. Ita fiet 
ut nec a te avertatur facies Dei. Prout habueris, fili, sic fac. Si tibi 
fuerit copiosa substantia, plus ex illa fac eleemosynam: si exiguum habueris, 
ex hoc ipso exiguo communica. Et ne timueris cum facis eleemosynam; praemium 
enim bonum reponis tibi in diem necessitatis, quia eleemosyna
-----------------------------------------------------------
a morte liberat, et non patitur ire in gehennam. Munus bonum est eleemosyna 
omnibus qui faciunt eam coram summo Deo.
      

        XXI.
        Quale munus est, fratres charissimi, cujus editio Deo spectante 
celebratur! Si in gentilium munere grande et gloriosum videtur proconsules 
vel imperatores habere praesentes, et apparatus ac sumptus apud munerarios 
major est ut possint placere majoribus, quanto illustrior muneris et major 
est gloria Deum et Christum spectatores habere! Quanto
-16)

-----------------------------------------------------------
istic et apparatus uberior et sumptus largior exhibendus est ubi ad spectaculum 
conveniunt coelorum Virtutes, conveniunt Angeli omnes, ubi munerario non 
quadriga vel consulatus petitur, sed vita aeterna praestatur, nec captatur 
inanis et temporarius favor vulgi, sed perpetuum praemium regni coelestis 
accipitur!
      

        XXII.
        Atque, ut pigros et steriles et cupiditate nummaria nihil circa 
fructum salutis operantes magis pudeat, ut plus conscientiam sordidam dedecoris 
ac turpitudinis suae rubor caedat, ponat unusquisque ante oculos suos diabolum 
cum servis suis, id est cum populo perditionis ac mortis, in medium prosilire, 
plebem Christi, praesente et judicante ipso, comparationis examine provocare 
dicentem: Â« Ego
-----------------------------------------------------------
pro istis quos mecum vides nec alapas accepi, nec flagella sustinui, nec 
crucem pertuli, nec sanguinem fudi, nec familiam meam pretio passionis 
et cruoris redemi; sed nec regnum illis coeleste promitto, nec ad paradisum 
restituta immortalitate denuo revoco; et munera mihi quam pretiosa, quam 
grandia, quam nimio et longo labore quaesita, sumptuosissimis apparatibus 
comparant, rebus suis vel obligatis in muneris comparatione vel venditis; 
ac nisi editio honesta successerit, conviciis ac sibilis ejiciuntur, et 
furore populari nonnunquam pene lapidantur. Tuos tales munerarios, Christe, 
demonstra, illos divites, illos copiosis opibus affluentes, an in Ecclesia 
praesidente et spectante te ejusmodi munus edant, oppignoratis vel distractis 
rebus suis, immo ad coelestes thesauros
-----------------------------------------------------------
mutata in melius possessione translatis. In istis muneribus meis caducis 
atque terrenis nemo pascitur, nemo vestitur, nemo cibi alicujus aut potus 
solatio sustinetur. Cuncta inter furorem edentis et spectantis errorem 
prodiga et stulta voluptatum frustrantium vanitate depereunt. Illic in 
pauperibus tuis tu vestiris et pasceris, tu aeternam vitam operantibus 
polliceris; et vix tui meis pereuntibus adaequantur. qui a te divinis mercedibus 
et praemiis coelestibus honorantur.
-----------------------------------------------------------

      

        XXIII.
        Quid ad haec respondemus, fratres charissimi? Sacrilega sterilitate 
et quadam tenebrarum nocte coopertas divitum mentes qua ratione defendimus, 
qua excusatione purgamus, qui diaboli servis minores sumus, ut Christo 
pro pretio passionis et sanguinis vicem nec in modicis rependamus? Praecepta 
ille nobis dedit, quid facere servos suos oporteret instruxit, operantibus 
praemium pollicitus, 245 et supplicium sterilibus comminatus, sententiam 
suam protulit, quid judicaturus sit ante praedixit. Quae potest excusatio 
esse cessanti, quae defensio sterili, nisi quod non faciente servo quod 
praecipitur, Dominus faciet quod minatur, qui et dicit: Cum venerit Filius 
hominis in claritate sua, et omnes Angeli cum eo, tunc sedebit in throno 
claritatis suae: et colligentur
-----------------------------------------------------------
ante eum omnes gentes, et segregabit eos ab invicem, quemadmodum pastor 
segregat oves ab haedis, et statuet oves ad dexteram suam, haedos autem 
ad sinistram. Tunc dicet rex iis qui ad dexteram suam erunt: Venite, benedicti 
Patris mei, percipite regnum quod vobis paratum est ab origine mundi. Esurivi 
enim, et dedistis mihi manducare; sitivi, et potastis me; hospes fui, et 
adduxistis me; nudus, et vestistis me; infirmatus sum, et visitatis me; 
in carcere fui, et venistis ad me. Tunc respondebunt ei justi dicentes: 
Domine, quando te vidimus esurientem et pavimus, sitientem et potavimus? 
quando te vidimus hospitem, et adduximus, nudum, et vestivimus? quando 
autem te vidimus infirmari et in carcere, et venimus ad te? Tunc respondens 
rex dicet eis: Amen dico vobis, quamdiu fecistis uni horum
-----------------------------------------------------------
ex fratribus meis minimis, mihi fecistis. Tunc dicet et illis qui ad sinistram 
ejus erunt: Discedite a me, maledicti, in ignem aeternum quem paravit Pater 
meus diabolo et angelis ejus. Esurivi enim, et non dedistis mihi manducare; 
sitivi, et non potastis me; hospes fui, et non adduxistis me; nudus, et 
non vestistis me; infirmus et in carcere, et non visitastis me. Tunc respondebunt 
et ipsi dicentes: Domine, quando te vidimus esurientem aut sitientem aut 
hospitem aut nudum aut infirmum aut in carcere, et non ministravimus tibi? 
Et respondebit illis: Amen dico vobis, quamdiu non fecistis uni ex minimis 
his, neque mihi fecistis. Et abibunt isti in ambustionem aeternam, justi 
autem in vitam aeternam. Quid potuit nobis majus Christus edicere? 
Quomodo magis potuit justitiae ac misericordiae
-46)

-----------------------------------------------------------
nostrae opera provocare, quam quod praestari
-----------------------------------------------------------
dixit sibi quicquid egenti praestatur et pauperi, et se dixit offendi nisi 
egenti praestatur et pauperi? ut qui respectu fratris in Ecclesia non movetur, 
vel Christi contemplatione moveatur, et qui non cogitat in labore atque 
in egestate conservum, vel Dominum cogitet in ipso illo quem despicit constitutum.
      

        XXIV.
        Et idcirco, fratres charissimi, quibus metus in Deum pronus est, 
et, spreto calcatoque jam mundo, ad superna et divina animus erectus est, 
fide plena, mente devota, operatione continua promerendo Domino obsequium 
praebeamus. Demus Christo vestimenta terrena, indumenta coelestia recepturi: 
demus cibum et potum saecularem, cum Abraham et Isaac et Jacob ad convivium 
coeleste venturi. Ne parum metamus, plurimum seminemus.
-----------------------------------------------------------
Securitati ac saluti aeternae, dum tempus est, consulamus, Paulo apostolo 
admonente et dicente: Ergo, dum tempus habemus, operemur quod bonum est 
ad omnes, maxime autem ad domesticos fidei. Bonum autem facientes non deficiamus; 
tempore enim suo metemus.
      

        XXV.
        Cogitemus, fratres dilectissimi, quid sub Apostolis fecerit credentium 
populus, quando inter ipsa primordia majoribus virtutibus mens vigebat, 
quando credentium Fides novo adhuc fidei calore fervebat. Domicilia tunc 
et praedia venundabant, et dispensandam pauperibus quantitatem libenter 
ac largiter Apostolis offerebant, terreno patrimonio vendito atque distracto, 
fundos illuc transferentes ubi fructus caperent possessionis aeternae, 
illic comparantes
-----------------------------------------------------------
domos ubi inciperent semper habitare. Talis tunc fuit in operationibus 
cumulus, qualis 246 in dilectione consensus, sicut legimus in Actis Apostolorum: 
Turba autem eorum qui crediderant anima ac mente una agebant: nec fuit 
inter illos discrimen ullum, nec quicquam suum judicabant ex bonis quae 
eis erant, sed fuerunt illis omnia communia. Hoc est nativitate spiritali 
vere Dei filios fieri, hoc est lege coelesti aequitatem Dei Patris imitari. 
Quodcumque enim Dei est, in nostra usurpatione commune est, nec quisquam 
a beneficiis ejus et muneribus arcetur, quominus omne humanum genus bonitate 
ac largitate divina aequaliter perfruatur. Sic aequaliter dies illuminat, 
sol radiat, imber rigat, ventus aspirat; et dormientibus somnus unus est, 
et stellarum splendor
-----------------------------------------------------------
ac lunae communis est. Quo aequalitatis exemplo qui
-----------------------------------------------------------
possessor in terris redditus ac fructus suos cum fraternitate partitur, 
dum largitionibus gratuitis communis ac justus est, Dei Patris imitator 
est.
      

        XXVI.
        Quae illa erit, fratres charissimi, operantium gloria, quam grandis 
est summa laetitia, cum populum suum Dominus coeperit recensere, et meritis 
atque operibus nostris praemia promissa contribuens, pro terrenis coelestia, 
pro temporalibus sempiterna, pro modicis magna praestare, offerre nos Patri, 
cui nos sua sanctificatione restituit, aeternitatem nobis immortalitatemque 
largiri, ad quam nos sanguinis sui vivificatione reparavit, reduces ad 
paradisum denuo facere, regna coelorum fide et veritate suae pollicitationis 
aperire! Haec haereant firmiter sensibus nostris, haec intelligantur plena 
fide, haec corde toto
-----------------------------------------------------------
diligantur, haec indesinentium operum magnanimitate redimantur. Praeclara 
et divina res, fratres charissimi, salutaris operatio, solatium grande 
credentium,
-----------------------------------------------------------
securitatis nostrae salubre praesidium, munimentum spei, tutela fidei, 
medela peccati, res posita in potestate facientis, res et grandis et facilis, 
sine periculo persecutionis, corona pacis, verum Dei munus et maximum, 
infirmis necessarium, fortibus gloriosum, quo Christianus adjutus perfert 
gratiam spiritalem, promeretur Christum judicem, Deum computat debitorem. 
Ad hanc operum salutarium palmam libenter ac prompte certemus, omnes in 
agone justitiae Deo et Christo spectante curramus; et qui saeculo et mundo 
majores esse jam coepimus, cursum nostrum nulla saeculi et mundi cupiditate 
tardemus. Si expeditos, si celeres, si in hoc operis agone currentes dies 
nos vel redditionis vel persecutionis invenerit, nusquam Dominus meritis 
nostris
-----------------------------------------------------------
ad praemium deerit. In pace vincentibus coronam candidam pro operibus dabit, 
in persecutione purpuream pro passione geminabit.
      

  