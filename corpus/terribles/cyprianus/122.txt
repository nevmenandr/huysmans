######################################################################

 	


        ARGUMENTUM.


-----------------------------------------------------------

Laudem martyrii sublimi dicendi genere prosequitur, tria potissimum toto 
libro late pertractans: quid nempe sit, quantum sit, et cui rei prosit. 
Pulchris interim similitudinibus et argumento a
-----------------------------------------------------------
quotidianis funeribus sumpto, ad mortem pro Christo lubenter obeundam hortatur. 
Jam inter virtutes martyrii enumerat, quod universi doloris expertes martyres 
Domini propitiatio coronet, ita ut in eos non competat illud Christi, usque 
quadrantem ultimum reddere. Praemii vero loco proponit, tum a gehennae 
metu securitatem, tum vitae aeternae consecutionem, paucis poetico quodam 
more utraque describens, deinde quod quibusdam sit coronae loco martyrium, 
aliis qui sanguine suo lavantur peccatorum redemptio. Postremo, ubi scripturis 
aliquot ad confessionem nominis Christi eos animavit, ut sui memores sint 
rogat, cum in eis Dominus martyrium coeperit honorare, utpote quibus petentibus 
non negare credatur Dominus.
-----------------------------------------------------------

      


        I.
        ETSI incongruens est, fratres charissimi, in hoc favore dicendi 
aliquid trepidationis afferre, minimeque deceat gloriam tantae devotionis 
infringere ex eo quod fatear me coepisse dubitare, tamen identidem
-----------------------------------------------------------
dico ipsa animum deliberatione confringi, cum exequendae laudis cupiditate 
succenditur, et a loquendo magnitudine virtutis inhibetur, cum aut non 
deceat tacere, aut periculosum sit parum dicere, nisi quod aestuanti haec 
res sola subvenit quod videatur ignosci ei facile posse qui non timuit 
audere. Quamobrem, charissimi fratres, etsi potentia rei oneratur facultas 
ingenii, ut, quantum se in exprimenda martyrii dignitate protulerit, tantum 
ipso pondere laudis oppressa atque aestimatione rerum omnium de quibus 
cum maxime loquitur debilitata ac fracta, intra se ipsam illaqueata oratione 
deficiat, nec habenis liberis ac solutis in apertum sermonis eloquium vim 
tantae laudis expromat, tamen erit aliqua, nisi fallor, in eloquendo
-----------------------------------------------------------
facultas, quae ipsius operis oratione munita vage fundat quod a dicendo 
impar ingenii conscientia submovebat. Cum igitur, fratres charissimi, tot 
tantisque rebus impliciti, ad comprobandos salutis eximios pulcherrimosque 
proventus omni studio ac labore nitamur, non vereor ne quo ignaviae metu 
territus vel revocer vel extinguar, cum si quis ad id voluerit de quo agimus 
intueri, spe devotionis expensa, atque ipsa ejus magnitudine ponderata, 
magis miretur audere potuisse in quo 344 me positum et amplitudo rei premeret 
et confusam gaudio mentem in angustias animi voti sui fervor urgeret. Nam 
quis est quem non ista res terreat? quis quem non admirationis suae pavore 
subvertat?
      

        II.
        Est enim profecto, nisi fallor, etiam in ipso
-----------------------------------------------------------
conscientiae robore admiranda formido quae nos exagitet pariter et inflammet; 
cujus quanto penitius inspexeris potestatem, tanto ex ipso venerandae claritatis 
aspectu religionis suae praemittat horrorem. Considerare enim utique debetis 
quantae sit gloriae vitae quamlibet maculam et sordes polluti corporis 
et longa vitiorum tabe concreta contagia tantoque temporis tractu mundi 
crimen exceptum unius ictus remediis expiare, quo et augeri merces et crimen 
possit excludi. Unde omnis consummatio et status vitae in martyrio est 
collocatus. Hoc fundamentum vitae et fidei, hoc praesidium salutis, hoc 
vinculum libertatis et honoris; et quamvis sint et alia per quae adipisci 
lux possit, tamen ad proximitatem muneris repromissi poenis patrocinantibus 
melius pervenitur.
-----------------------------------------------------------

      


        III.
        Quantae enim sit gloriae ponderate, hujus vitae cupiditatibus relegatis, 
atque ab omni animum naturae mundique commercio segregatum, contra adversantis 
discrimen opponere, nec saevitiam torquentis horrere, animari hominem dolore 
quo credatur extingui, et id sibi in augmentum virtutis assumere quod cruciatui 
putat prodesse qui punit. Nam praedurantibus licet costis resultans ungula 
recurrat in vulnus, et euntibus flagris cum avulsa corporis parte rediens 
avena ducatur, stat immobilis tamen poenis suis fortior, hoc solum secum 
ipse convolvens, quod in illa
-----------------------------------------------------------
crudelitate carnificum plus pro quo patitur Christus ipse patiatur. Nam 
quando, si negaverit Dominum, pro eo crimen subeat pro quo vicisse debebat, 
necesse est eum videri cuncta tolerare cui victoria debetur et poena.
      

        IV.
        Igitur, quoniam res summa martyrium est, tria sunt quae ex eo nobis 
proposuimus esse dicenda: quid sit, quantum sit, cui rei prosit. Quid est 
ergo martyrium? Delictorum finis, periculi terminus, dux salutis, patientiae 
magister, domus vitae, quo profecto etiam ea occidunt quae in futuro discrimine 
potuissent tormenta reputari. Per hoc et testimonium nomini redditur, et 
majestas nominis redampliatur; non quod per se ipsa minui possit vel de 
scelere retractantis magnitudo ejus infringi, sed quod redundet
-----------------------------------------------------------
ad gloriae cumulum, dum circumstrepentis populi terror impavidos animos 
dat dolori, et minis frendentis invidiae addit ad titulum quod tantum sibi 
mens crescat in pugna quantum se ille putaverit vincere per quem Christus 
hominem voluerit coronare. Tunc ergo omne fidei robur expeditur, tunc credulitas 
comprobatur, cum in sermones vulgi atque in opprobrium veneris, cumque 
te contra illas populare insanias religiosa mente firmaveris, convincens 
scilicet ac repugnans quicquid sub persona tua in injuriam Christi profanus 
sermo jactaverit; ut cum adverso mari moles opposita reluctatur, feriant 
licet fluctus, et revolutum aequor identidem pulset, tamen haeret immobilis 
virtus, nec undis circumspumantibus adoperta succumbit, donec per scopulos 
vis digesta se
-----------------------------------------------------------
supprimat, et superjacens saxis in aperta littoris spatia victum aequor 
evadat.
      

        V.
        Quid enim est in illis aliud quam sermo vacuus et inane colloquium 
et inanium voluptas prava verborum, sicut scriptum est: Oculos habent et 
non vident, aures habent et non audiunt. Gravatum est cor insipiens 
eorum, nequando convertantur et sanem illos. Non enim dubium est quin 
hoc de omnibus 345 dixerit quorum dura mens semper et obstinata pectoris 
feritas a devotione vitali fugata dissentit, ducente dementia, furore rapiente,
-----------------------------------------------------------
omni denique illos immanitate vexante, qua instigantur pariter ac feruntur; 
ut cum illis ad poenam sua facta sufficerent, poenam ipsam persecutionis 
agitatae crimen oneraret.
      

        VI.
        Totum hoc in laudem martyrii spectat, totum gloriam passionis illuminat; 
in qua spes futuri temporis cernitur, in qua Christus ipse operatur, cujus 
aguntur exempla quae petimus, cujus et virtus est qua repugnamus. Et quia 
in hoc loco aliquid proferre suppetit, summa nimirum est ista atque admiranda 
dignatio, et quam nec mente concipere nec verbis valeamus implere. Quid 
enim nobis amplius potuisset larga pietate largiri quam ut in se primus 
ostenderet quod in aliis coronaret? Mortalis factus est ut immortales esse 
possemus, et humanae sortis exitum
-----------------------------------------------------------
pertulit, per quem reguntur humana; atque, ut nobis videretur praestitisse 
quod passus est, confessionem tribuit, martyria subjecit, omnia denique 
quibus lux opprimi posset in remedium salutare nativitatis suae meritis 
relegavit, humilitate praecipua, virtute divina. Cujus rei quique digni 
esse meruerunt morte caruerunt, omnem hanc mundi teterrimam, labem subacta 
mortis conditione, vicerunt.
      

        VII.
        Non enim dubium est quantum a Domino consequantur qui saluti suae 
nomen Dei praetulerunt, ut in illa judicii die meliores cruor faceret, 
sanguisque fusus immaculatos esse monstraret. Mors quippe integriorem facit 
vitam, mors magis deducit ad gloriam. Sic quotiescumque, laetantibus stipulis, 
distenta imbribus frumenta turgescunt ac foecundae messes coguntur aestate, 
sic quoties ferro vitis abscinditur,
-----------------------------------------------------------
erumpentibus pampinis melius uva vestitur. Nam in et augmentum proventuri 
temporis cedit quicquid injuria sua proficit. Flammas quippe plerumque 
agris juvit immittere quo calore vagantis incendii caeca terrae spiramenta 
laxentur. Juvit leves stipulas crepitanti igne torrere, ut se altius gravida 
seges tolleret et parturientibus culmis densior arista floreret. Igitur 
talis et martyrii primo casus, postmodum fructus est, qui mortem tam contemnat 
ut vitam morte custodiat.
        VIII Quid enim tam eximium atque sublime est, quam inter tot instrumenta 
carnificum devotione robusta cunctam fidei reservare virtutem? Quid tam 
magnum atque pulcherrimum, quam inter tot
-----------------------------------------------------------
circumstantium gladios libertatis suae Dominum ac salutis auctorem repetita 
saepius voce profiteri? et maxime si ante oculos tuos ponas nihil detestabilius 
esse dedecore, nihil foedius servitute, nihil aliud te debere jam petere, 
aliud optare quam eripiendum esse cladibus saeculi, exuendum malis mundi, 
et inter ruinas orbis jam jamque perituri alienum a terrena contagione 
versari? Quid enim tibi cum hac luce, cui lux aeterna promissa est? Quid 
cum hoc vitae naturaeque commercio quem coeli amplitudo deposcit? Sane 
teneat cupiditas ista vivendi, sed quos inexpiabili malo saeviens ignis 
aeterna scelerum ultione torquebit. Teneat cupiditas ista vivendi, sed 
quibus et mori poena est et durare tormentum. Tibi jam et mundus ipse succumbit 
et terra cedit, qui
-----------------------------------------------------------
morientibus cunctis ad hoc reservatus es ut martyr esse potuisses. An non 
quotidiana cernimus funera, cernimus novos exitus corporis diu tracti, 
saevientibus morbis inexpertae cujusdam cladis exitia, ac stragem populatarum 
urbium intuemur, unde possimus agnoscere quanta martyrii habenda sit dignitas, 
ad cujus gloriam nos cogere etiam lues coepit.
      

        IX.
        Etenim, charissimi fratres, respicite 346 ad hoc, quaeso vos, plenius, 
in quo et salus vertitur et sublimitas computatur, licet non sim nescius 
etiam vos plenissime nosse stantium omnium nos judiciis contineri, neque 
ignorare hanc esse nobis traditam disciplinam, ut sine ullo terrore militiae 
vim tanti nominis tueamur; quippe quos pridem a desiderio lucis istius 
cupiditas aeternae memoriae deduxerit, quos futurorum vota divellerint, 
quosque ab omnibus
-----------------------------------------------------------
vitiis optanda Christi societas segregarit, nisi si exitio succumbere, 
morti animam dubitamus offerre, nec jam retinenda sunt nobis et amplectenda 
beneficia divina quorum ultra rerum ardorem tanta sit merces quantum in 
dicendo humana mediocritas vix possit implere. Sanguini nostro patet coelum, 
sanguini nostro gehennae cedit habitaculum, et inter omnia gloriae pulchrior 
sanguinis titulus et integrior corona signatur.
      

        X.
        Sic, quoties de hoste triumphalibus spoliis onustus miles ingreditur, 
vulneribus suis gaudet. Sic, quoties tempestatibus diu nauta fatigatus 
littora tuta contigerit, felicitatem suam de perpesso periculo ducit. Est 
enim profecto, nisi fallor, labor laetus per
-----------------------------------------------------------
quem securitas invenitur. Igitur toleranda sunt omnia, patienda cuncta, 
nec appetendum quomodo brevi gaudeas tempore et perpetuo puniaris ardore. 
Meminisse enim debes velut quadam te foederis pactione constrictum, ex 
qua aut capessendae salutis sit justa conditio, aut poenae merita formidolositas, 
inter adversa pariter ac prospera, arma inter et tela; hincque te saecularis 
ambitio, inde coelestis admonet magnitudo.
      

        XI.
        Si salutem times perdere, scito te mori posse. Porro autem contemnenda 
tibi mors est, cui Christus occisus est. Ante oculos tibi, quaeso, concurrant 
Dominicae passionis exempla, concurrant oblata et praemia et parata discrimina, 
et quantam inter se habeant difficultatem res utrasque conspicito. Nec 
enim poteris
-----------------------------------------------------------
confiteri, nisi scias quantum noceas si negaveris. Coelo martyres gaudent, 
veritatis inimicos ignis absumet. Paradisus Dei testibus floret, negatores 
gehenna complexa aeternus ignis inardescet. Et, ut de caeteris taceam, 
hoc nos utique magis debet hortari, quod confessio vocis unius Christi 
perpetua confessione servetur, sicut scriptum est: Qui me confessus fuerit 
in terris coram hominibus, et ego confitebor eum coram Patre meo et coram 
Angelis ejus. Adhuc accedunt ad gloriae cumulum ornamenta virtutum. 
Ait enim: Fulgebunt justi tamquam scintillae in arundineto discurrentes, 
judicabunt nationes, et dominabuntur populis.
      

        XII.
        Magna est enim, fratres charissimi, claritas vitam salutis aeternae 
honestate passionis ornare,
-----------------------------------------------------------
magna sublimitas ante ora Domini aspectumque Christi potestatis humanae 
tormenta contemnere nec horrere. Sic Daniel minas regis et leonum frementium 
rabiem per constantiam fidei suae vicit, dum adorandum nullum alium esse 
quam Deum credidit. Sic in camino pueris constitutis in se arsit incendium, 
dum ignes justi tolerant quos de gehenna Domino credendo metuebant. Unde 
et retulere condigna, non in posterum tracti, non salutis aeternae praemio 
reservati. Fidem illorum Deus vidit, ut quod sibi post exitum promiserant 
videre mererentur in corpore. Nec enim poterit aestimari quanta in praesenti 
tribulatione sit merces, si saevitia fugit, si cessit flamma. Erat enim 
una mens omnibus, quam nec violentia
-----------------------------------------------------------
frangeret, nec ira subverteret, nec a devotionis
-----------------------------------------------------------
obsequio timor mortis inhiberet. Unde per gratiam Domini factum est ut 
sic in illis rex potius videretur punitus esse, dum evadunt quos se crediderat 
occidere.
      

        XIII.
        Nunc jam ad 347 eam rem, fratres charissimi, veniam ex qua ostendere 
satis possim quanta martyrii virtus habeatur; quae tametsi omnibus est 
nota proque ingenitae claritatis insignibus expetenda, tamen plus addidit 
necessitas temporis desiderio voluntatis. Etenim est in muneribus magnis, 
si eo tempore quis coronetur quo coronatum se putat, si forte moriatur. 
Igitur, cum sit sublime excelsumque martyrium, nunc magis est necessarium 
quando mundus ipse subvertitur, partimque orbe concusso natura deficiens 
ultimi exitus momenta testatur. Nam
-----------------------------------------------------------
et cum coelo imber incumbit, pluviam tristem aer praetendit, et quoties 
atra tempestas horrenti imminet pelago, per inter aperta nubium nocte coruscantium 
fulmina relucescunt; sed et cum mare magnis fluctibus volvitur, paulatim 
unda se tollit, paulatimque aequor albescit, donec cernas ita postmodum 
ruere ut in illis quibus retunditur saxis spumam altius jaciat quam undam 
tumidum pelagus expuebat. Legis scriptum esse usque quadrantem nos ultimum 
reddere. Sed solis haec pars est ablata martyribus. Etenim qui salutis 
aeternae cupiditatibus freti vitae hujusce desideria vicerunt, hos expertes 
doloris universi Domini praecepta fecerunt. Igitur hinc primum, charissimi 
fratres, poterimus exponere quanta martyrii virtus possit implere.
-----------------------------------------------------------

      


        XIV.
        Atque, ut transeam cuncta, meminisse debemus quanta sit gloria 
ad Christum immaculatum venire, consortem passionis existere, perpetuaque 
cum Domino aeternitate regnare, carere exitiis imminentibus saeculi, nec 
inter cruentam morborum populantium stragem communi cum caeteris sorte 
misceri. Atque, ut sileam de corona, si tibi in his naturae lubricis malis 
posito vitae promitteretur excessus, nonne omni mente gauderes? Si, inquam, 
te in hujus mundi turbinibus fluctuantem vicina arcesseret requies, nonne 
mortem pro remedio computares? Positus inter arma carnificum ac tela probantium 
quaestionum, stans sublimis ac fortis, considerans quanta sit poena negare 
eo tempore quo frui saeculo
-----------------------------------------------------------
nequeas, cujus causa negares: quoniam quidem gravia
-----------------------------------------------------------
tormenta ac puniendi noxias artes in perniciem nostram Dominus sciebat 
armari, quo fortes ad omnem tolerantiam faceret. Fili, inquit, accedens 
ad servitutem Dei, sta in justitia et timore, et praepara animam tuam ad 
tentationem. Sed et beatissimus Paulus apostolus exclamavit et dixit: 
Mihi vivere Christus est et mori lucrum.
      

        XV.
        Quamobrem, charissimi fratres, fide firma, devotione robusta, contra 
minas saeculi atroces et asperos insequentium fremitus adversa virtute 
resistendum est nec timendum, quorum spes aeternitatis et vita coelestis 
est, quorumque ardor in cupidinem lucis accenditur, et salus de promissa 
immortalitate laetatur. Hoc vero quod catenis arctantibus manus strictae 
et circumacti graves cervicibus nexus solido
-----------------------------------------------------------
deprimunt pondere, vel quod equuleo corpus extensum cadentes stridet ad 
laminas, non expetendi sanguinis sed tentationis est causa. Nam et ipsam 
martyrii dignitatem quemadmodum possemus agnoscere, nisi illam etiam cum 
damno corporis nostri cogeremur optare? Sensi equidem, nec me veritas fallit, 
cum saevae incumbentium manus membra divellerent, artusque laniatos tortor 
saeviens exararet, nec tamen vinceret, circumstantium verbis, magnum istud 
est, profecto nescio quod, non doloribus subigi, non poenis angentibus 
frangi. Sed erant aliae dicentium voces; et puto liberos habet. Nam est 
illi socia in penatibus conjux: et tamen nec vinculo pignorum cedit, nec 
obsequio pietatis abductus a proposito suo deficit. Noscenda res est et
-----------------------------------------------------------
virtus penitus scrutanda visceribus. Nec enim levis est 348 ista quaecumque 
confessio propter quam homo patitur, et mori posse.
      

        XVI.
        Etenim, charissimi fratres, virtus est tanta martyrii, ut per illam 
credere etiam ille cogatur qui te voluit occidere. Scriptum est et legimus: 
In dolore sustine, et in humilitate tua habe patientiam, quoniam per ignem 
probatur aurum et argentum. Quoniam ergo nos terrenis tentationibus 
probat Dominus, et his saeculi malis scrutator Christus expendit, gratulandum 
nobis est atque laetandum quod non illis nos perennibus reservet exitiis, 
sed gaudeat ab omni contagione purgatos. Caeterum ab his quos haereditatis 
participes adsciscit et in regna coelorum libenter assumit, quid utique 
aliud quam
-----------------------------------------------------------
integritatis ambitum quaerit? Sua ipse dixit universa, et quae jacentibus 
se explicant campis, et quae in obliquos se erigunt colles, sed et quod 
coeli magnitudo
-----------------------------------------------------------
circumvenit, et quod pelago circumfluente lubricum aequor includit. Quod 
si illi adjacent omnia, nec a nobis exposcit nisi facta sincera, auro, 
ut ipse dixit, similes esse debemus. Aurum quippe cum relucentibus terris 
tremulo videris splendere sub lumine et in liquidum flammis torrentibus 
resolvi, nam et artificis gratia fere sic est, caminis quoties anhelantibus 
aestuans ignis evomitur, aditu terrae canali angusto dives flamma elicitur; 
et refluentibus glebis arena retinetur. Unde necesse est universa sufferre, 
quo possimus omni scelere carere, sicut per Prophetam suum dixit: Et si 
corum hominibus tormenta passi sunt, tamen spes illorum immortalitate plena 
est, et vexati in paucis, in multis bene disponentur, quoniam Deus tentavit 
illos, et invenit illos
-----------------------------------------------------------
dignos se, et quasi holocausti hostiam accepit illos.
      

        XVII.
        Quod si te dignitas ambitiosa deterret, et congesta in thesauris 
pecuniae magnitudo admonet, quae semper propositum bonae mentis avertit, 
et devotam Domino suo animam furiali agit horrore, quaeso, repetas verba 
coelestia. Nam et ipsa vox dicentis est Christi: Qui perdiderit animam 
suam pro nomine meo, recipiet in hoc saeculo centuplum, et in futuro vitam 
aeternam possidebit, qua utique nihil majus, nihil utilius computare 
debemus. Nam, licet pretiosarum vestium more purpura in imagines currat, 
et lentescentibus filis aurum erret ad speciem, nec de effossis gravia 
quibus incumbis desint metalla thesauris, vacua tamen, nisi
-----------------------------------------------------------
fallor, ista atque inania computabuntur, si adjacentibus tibi cunctis, 
sola salus deesse videatur, sicut Spiritus sanctus loquitur nihil nos in 
vicem animae nostrae posse dare. Ait enim: Si totum orbem lucrifeceris, 
et animam tuam perdideris, quid proderit tibi. aut quam homo commutationem 
dabit pro anima sua?. Vacua sunt enim universa quae cernimus, et quae 
infirmis radicibus posita soliditatis suae vim nequeant sustinere. Nam 
quod de saeculo capitur, vetustate temporis frustratur. Unde, ne quid esset 
dulce vel charum quod salutis aeternae praeferri cupiditatibus possit, 
Dominicis amputata praeceptis, jure proprio ac lege privata sunt, ne in 
tormentis scilicet patrem positum filius frangeret, neve obstrictum durati 
roboris pectus in aliam voluntatem
-----------------------------------------------------------
affectus mutaret. Solam veritatem salutemque solam inter magnos complectendam 
esse cruciatus suo Christus jure constituit, in quo conjux et liberi et
-----------------------------------------------------------
nepotes, in quo omnis viscerum soboles felici usurpanda victoria est.
      

        XVIII.
        Nam et Abraham sic Deo placuit; qui tentatus a Deo, et filio suo 
non pepercit; pro quo ignosci forsitan posset, si illum dubitasset occidere. 
Armavit manus religiosa devotio, et omnes pietatis affectus Domini jubentis 
imperio pietas paterna neglexit. Nec horruit quod nati funderet sanguinem, 
nec intremuit ad vocem, et adhuc 349 pro eo Christus non fuerat occisus. 
Quid enim charius eo qui, ne quid invitus hodie sustineres, prius passus 
est quod doceret? Quid eo dulcius qui, cum ipse sit Deus noster et Dominus, 
tamen patientem pro se hominem regni coelestis efficit cohaeredem? O grande 
nescio quid, sive quia illud conscientiae ratio vix sustinet capere,
-----------------------------------------------------------
quamvis magna semper miretur ad munera, sive quia tam larga est majestas 
Dei, ut insperantibus cunctis etiam ea offerat quae nobis contemplatione 
factorum nefas fuerat optare. Etenim, si tantum salus daretur aeterna, 
pro ipsa perpetuitate vivendi haberemus in gratia. At nunc, cum coelum 
et judicandi de caeteris facultatem perenni saeculo largiatur, quid est 
in quo non se parem his omnibus possit humana mediocritas experiri? Si 
injuriis ageris, prior actus est ille. Si contumeliis premeris, Dei munus 
imitaris. Unde et parum est quicquid pertuleris pro eo, qui nihil amplius 
potes facere, nisi quod in hoc salus universa consistit, quia martyrio 
totum ille promisit. Denique Apostolus, cui cordi fuere semper universa, 
cum instar munerum promissorum penitus miraretur,
-----------------------------------------------------------
Aestimo, inquit, non esse condignas passiones hujus temporis ad superventuram 
claritatem quae revelabitur in nobis. Etenim secum ipse volvebat quantae 
mercedis existeret ut ei cui sufficeret morte carere non tantum salutis 
daretur praemium, sed et conscendere coelum, coelum quod nec fugata lux 
cogit in noctem, nec alternis vicibus dies aperit in lucem, sed aeris liquidi 
serena temperies per
-----------------------------------------------------------
sudum igneo fulgore rutilantem puram explicat claritatem.
      

        XIX.
        Jam superest, charissimi fratres, ut debeamus ostendere cui rei 
martyrium prosit, atque, ut illud profecto doceamus quod nos ad hunc gloriae 
titulum metus excitet futurorum. Etenim quibus magna promissa sunt, magis 
magna sunt quae metuenda illis esse videantur. Nam nec se in arma miles 
accendit priusquam inimica hostes tela commoverint: nec navem aliquis statione 
subducit nisi animum pelagi pavor strinxerit: sed et intentans suis opibus 
scrutator agricola non ante felici terram suscitat vomere quam in pulverem 
imbre concepto putris gleba solvatur. Ita est omnis naturalis hic usus, 
nescire quid prosit nisi agnoveris quod occidit.
-----------------------------------------------------------
Unde et datur sanctis omnibus praemium, dum infliguntur injustis tormenta 
factorum. Igitur quae suis promiserit Dominus nemini qui nesciat dubium, 
sed nec dubium quantos minetur ignes suppliciorum. Et, quoniam ita se attulit 
sermo ut de utrisque habeatur ratio, paucis, ut de utrisque dixi, breviter 
exponam.
      

        XX.
        Saeviens locus, cui gehenna nomen est, magno plangentium murmure 
et gemitu et eructantibus flammis per horrendam spissae noctis caliginem 
saeva semper incendia camini fumantis expirat, globus ignium arctatus obstruitur 
et in varios poenae exitus relaxatur. Tunc saeviendi plurima genera, dum 
in se ipse convolvit quicquid ardoris emissi edax flamma cruciarit. Hos 
quibus recusata vox
-----------------------------------------------------------
Domini et imperia fuere contempta disparibus coercet exitiis; proque merito 
salutis exactae vires suas suggerit, dum pars sceleri discrimen imponit. 
Et alios quidem moles intolerabilis curvat, alios per abruptum clivosi 
tramitis collem vis saeva praecipitat, et catenarum stridentium nexum grave 
pondus inclinat. Sunt et quos agens strictim rota et indefessa vertigo, 
et quos tenaci inter se densitate
-----------------------------------------------------------
constrictos adhaerens corpori corpus includit, ut et absumat incendium, 
et gravet ferrum, et se cruciet turba multorum.
      

        XXI.
        Quibus autem inquisitus semper fuit Deus aut notus, numquam excidit 
Christi locus; ubi jacet gratia, ubi virentibus campis terra luxurians 
alumno350 se induit gramine, et redolente pascitur flore; ubi altum nemora 
tolluntur in verticem, et ubi densior arborem coma vestit quicquid curvantibus 
ramis scena dejiciens inumbrarit. Omnia illic non frigoris, nec ardoris, 
nec ut in autumno arva requiescant, aut iterum vere novo tellus foecunda 
parturiat. Unius cuncta sunt temporis, unius poma feruntur aestatis; quippe 
cum nec mensibus suis tunc luna deserviat, nec per horarum sol momenta 
decurrat,
-----------------------------------------------------------
aut in noctem lux fugata concedat. Habet populos quies laeta, sedes tenet 
placida, ubi fons scaturiens medius sinu alvei prorumpentis emergit, et 
rauco per intervalla circuitu sinuosis flexibus labitur, ut in ora nascentium 
sibi fluminum dividatur. Hinc ergo magna laus martyrum, hinc nobilis corona 
victorum, quibus majora his repromissa sunt, quibus auctiora sunt praemia. 
Quod vero vel feris corpus objicitur, vel imminens gladius non timetur, 
dignationis ostenditur ratio, manifestatur electio. Etenim incongruens 
fuerat ut quem aequum tanti muneris judicasset, inter terrena vitia sordesque 
retineret.
      

        XXII.
        Merito enim nihil vobis, o boni martyres, denegatum, quos spes 
aeternitatis alit et lucis, quorumque devotio universa et mens coelesti 
dedita
-----------------------------------------------------------
cernitur servituti. Merito, inquam, merito nihil vobis velle non licitum, 
quorum animo despectus hic mundus et alienata saeculi facies velut confusa 
tenebrarum inhorruit caecitas, cui est semper hic mundus loco carceris, 
tecta pro claustris, in vita semper habita commeatus. Sic quippe triumphante 
victoria de his malis rapitur quem non pompatico gressu vana subjecit ambitio, 
aut popularis extulit magnitudo, sed quem coelesti cupiditate flagrantem 
suo Christus addidit regno.
      

        XXIII.
        Nihil itaque tam magnum atque venerandum quam quod liberat a morte 
et facit vivere et dat perpetuo regnare. Sanctis Dei hoc aptum, miseris 
necessarium, omnibus gratum, quo laetantur boni, relevantur abjecti, coronantur 
electi. Etenim
-----------------------------------------------------------
Deus omnium cultor velut quoddam martyrio remedium vitae dedit quando aliis 
illud pro merito eorum tribuit, aliis pro misericordia sua tradidit. Vidimus 
quippe ad hunc nominis titulum fide nobiles venisse plerosque ut devotionis 
obsequium mors honestaret. Sed et alios frequenter aspeximus interritos 
stetisse, ut admissa peccata redimentes, cruore suo loti haberentur in 
sanguine, et reviviscerent
-----------------------------------------------------------
interempti qui viventes computabantur occisi. Mors quippe integriorem facit 
vitam, mors amissam invenit gloriam. Nam hoc spes jam amissa percipitur, 
hoc salus cuncta reparatur. Sic cum arentibus campis sementa defecerint, 
et herbis terra morientibus aestuarit, supinis e collibus fluvium juvit 
elicere et scaturientibus rivis arva sitientia temperare, quo se in uberes 
culmos victa agri jejunitas funderet, et pluviali imbre mentito seges densior 
inhorreret.
      

        XXIV.
        Quid igitur, fratres charissimi, potissimum referam, quidve dicam? 
Sic in unum convenientibus titulis dignitatis, turbatur animus, deducitur 
sensus, et in ipso conatu nitentis eloquii impar sermo vanescit. Quid enim 
est dici quod satis esse possit,
-----------------------------------------------------------
cum si vim aeternae salutis expresseris, occurrat ambitio, si ambitum dixeris, 
praeveniat magnitudo? Res simulque congruunt simulque concurrunt; nec est 
quod dignum proferendum esse videatur. Ita impetus orationis audentis velut 
implicitos irretitosque obviam ex adverso martyrii exempla tenuerunt. Quae 
vox, quae latera, quae vires instar muneris tanti capiant sustinere? Confessione 
vocis unius adversa succumbunt, laeta proveniunt, patent regna, parantur 
imperia, devincitur poena, mors subjicitur, vita profertur, et 351 infestantis 
inimici repugnantia arma solvuntur. Si delictum est, occidit; si crimen, 
absistit. Unde, quaeso vos, vestris hoc mentibus ponderate, tantumque de 
nostra oratione percipite quantum sciatis vos posse sentire.
-----------------------------------------------------------

      

        XXV.
        Veniat ante oculos vestros qui dies ille sit cum spectante populo, 
atque intuentibus cunctis, contra terrenas cruces et minas saeculi inconcussa 
devotio reluctetur, quam suspensi animi mentesque sollicitae de ancipiti 
trepidatione, gratulantium formidinis pavidae quatiantur horrore, quae 
illic anxietas quae exoptatio precum, quae vota memorentur, cum adhuc nutante 
victoria, atque in incertos exitus casu victrix capiti corona dependeat, 
cumque illa pestilens ac furibunda confessio accendatur ira, inflammetur 
insania, omni denique pectoris rabie ac minis frendentibus torreatur. Etenim 
quantum hoc sit quis ignorat, ut non doloribus vulnerum, non ictibus quaestionum, 
velut despecta nostra fragilitas et humanae virtutis inopinata cedat audacia, 
stare hominem nec moveri, torqueri
-----------------------------------------------------------
nec tamen vinci, sed poena ipsa potius qua cruciatur armari.
      

        XXVI.
        Considerate quid sit, charissimi fratres, omnem martyrii firmitatem 
sensibus vestris animisque proponite. Ecce enim in passione cujuslibet 
vocati gaudent jampridem acciti e saeculo martyres, gaudent bonorum omnium 
nuntii, gaudent pariter electi. Ibi laetatur milite suo Dominus, laetatur 
teste
-----------------------------------------------------------
nominis sui Christus. Parum est quod dico, fratres charissimi, parum est. 
Ita magna mihi ratio in hoc genere dicendi ac moles admiranda suscepta 
est; sed arbitrii, quaeso vos, gravitas ab intentione propria non desit, 
sciens tantum de martyrio posse dici quantum potuerit aestimari. Unde et 
haec sola exequendae laudis fuit causa, non quo parem me gloriae ejus atque 
idoneum judicarem, sed quod tantam, in illo cernerem esse virtutem, ut, 
etsi parum de eo dicerem, plurimum me dixisse profiterer. Nam praeferatur 
licet bono fidei custodia justitia, melioremque se inter omnium laudes 
virginitas immaculata cognoscat, cedat tamen necesse est sanguini summittaturque 
cruori. Illi elegerunt bonum, hi imitati sunt Christum.
-----------------------------------------------------------

      

        XXVII.
        Nunc vero, charissimi fratres, ne quis me arbitretur omnem salutem 
non alio statu quam in martyrio collocasse, hoc primo profecto respiciat, 
neque me tantum esse qui loqui videor, neque ita se habere ordinem rerum, 
ut immortalitatis spes repromissa unius partis latere nitatur. Sed, quoniam 
ita Dominus suo ore testatus est, esse habitacula penes patrem multa, nihil 
majus credidi ea gloria qua probantur hi homines qui saeculari indigni 
sunt vita. Igitur, charissimi fratres, aemula religione certantes, velut 
incentivo quodam mercedis agitati, omnem virium copiam tolerantiamque subeamus. 
Non enim movere nos debent caduca, quae semper in eversionem suam, non 
modo lege proposita, sed etiam ipso fine temporis urgentur. Exclamat Joannes 
et dicit:
-----------------------------------------------------------
Jam securis ad radicem arboris posita est, monstrans scilicet et ostendens 
ultimam esse rerum omnium senectutem. Sed et ipse Dominus: Ambulate, inquit, 
dum lucem habetis, ne vos tenebrae comprehendant. Quod si illo tempore 
ambulandum nobis esse praedixit, utique ut nos magis ambularemus ostendit.
      

        XXVIII.
        Atque ut ad laudem martyrii redeam, vox est beatissimi Pauli dicentis: 
Nescitis quoniam qui in agone currunt, multi certant, unus autem accipit 
palmam? Vos autem sic currite ut omnes comprehendatis. Sed et alibi, 
quod ad martyrium possit hortari, cohaeredes nos Christi vocavit. Quin 
etiam, ne quid omitteret, Si cum Christo, inquit, commortui estis, quid 
tamquam viventes in hoc saeculo decernitis
-----------------------------------------------------------
? Etenim, 352 charissimi fratres, qui resurrectionis praemia sustinemus, 
qui judicii diem quaerimus, qui denique regnaturos nos esse cum Christo 
confidimus, saeculo mortui esse debemus. Nam nec poteris optare martyrium, 
nisi ante oderis saeculum, nec pervenire ad Dei praemium, nisi amaveris 
Christum. Qui autem amat Christum, non amat saeculum. Christus enim abjectus 
est saeculo, sicut
-----------------------------------------------------------
et saeculum Christo, ut scriptum est: Mundus mihi crucifixus est, et ego 
mundo. Nemini amabilis fuit mundus quem non ante damnaverit Dominus, 
nec salute potuit frui aeterna qui mundi gloriatus est vita. Vox est ista 
Christi dicentis: Qui in hoc saeculo amaverit animam suam, in futuro perdet 
illam; qui autem in hoc saeculo oderit illam, in futuro inveniet eam. 
Sed et apostolus Paulus: Imitatores, inquit, mei estote, sicut et ego Christi. 
Et alibi ipse: Volo vos omnes, ait, si fieri potest, imitatores meos esse.
      

        XXIX.
        Dixit hoc ille qui passus est et qui ad hoc passus est ut imitaretur 
Dominum, utique et nos ad hoc voluit pati ut per ipsum imitaremur Christum. 
Si justus es et Deo credis, quid pro eo sanguinem fundere
-----------------------------------------------------------
metuis quem pro te toties passum esse cognoscis? In Esaia sectus, in Abel 
occisus, in Isaac immolatus, in Joseph venundatus, in homine crucifixus 
est. Et, de caeteris quidem taceo, quae nec oratio potest dicere nec animus 
sustinere. Vincitur conscientia humilitatis exemplo; et quanta considerat 
quae dum pateretur acciderint, miratur passum propter quem cuncta trepidarint. 
Dies fugit in noctem, in tenebras lux cuncta concessit, atque inclinato 
per alternas vices pondere, omnis terra commota dissiluit, turbati manes, 
monumenta nudata sunt, et sepulchris in hiatum dehiscentibus terrae, reddita 
luci corpora restiterunt, fluxu sanguinis mundus intremuit, scissa quae 
foribus dependebant vela, templum omne mugiit. Unde magnum est imitari 
eum qui moriendo
-----------------------------------------------------------
arguit saeculum. Igitur, cum ad exemplum Dominicae passionis atque ad omne 
testimonium Christi animam tuam ponas nec fundere sanguinem metuas, martyrio 
totum necesse est cedat. Martyrii inaestimabilis gloria, infinita mensura, 
immaculata victoria, inaestimabilis titulus, triumphus immensus; quippe 
qui et propria confitentis laude praefertur, velut socio Christi cruore 
decoratur.
      

        XXX.
        Itaque, charissimi fratres, licet sit hoc totum Dominicae promissionis 
et muneris, licetque tribuatur ex alto, nec capiatur nisi ejus imperio, 
sed nec aut mente concipi aut exprimi verbis aut oratione percurri aut 
quibuslibet eloquentiae viribus possit impleri, tamen erit hoc benevolentiae 
vestrae, erit charitatis et amoris, si volueritis nostri memores esse
-----------------------------------------------------------
cum in vobis Dominus martyrium coeperit honorare. Vos intra se sanctum 
illud altare, vos intra se magna illa venerandi nominis sedes, veluti sinu 
quodam gremii amplectentis includit, vos imperia perennis temporis sustinent, 
et illud quo regnaturi semper estis semperque victuri. O beati et quibus 
vere dimissa sunt peccata; si tamen qui Christi compares estis, aliquando 
peccastis. O beati quos a primordio
-----------------------------------------------------------
mundi Domini sanguis infecit, et quos merito splendor iste nivei amictus 
induerit, et candor stolae ambientis ornarit. Videor denique ipse mihi 
jam cernere proque arbitrio mentis humanae ante oculos et aspectum divinum 
illud mihi et insigne concurrit, videor, inquam, mihi jam cernere ut ille 
vere nobilis numerus Christi sui gloriam interque comitetur. Ibit ante 
ora ejus felix caterva victorum, et se densantibus
-----------------------------------------------------------
turmis, velut solis exortu totum illuminatum agmen inferet potestatem, 
Et utinam perabjecto mihi istud videre contingat! Sed hoc Dominus poterit 
efficere quod vobis petentibus creditur non negare.
        His D. Cypriani operibus dubiis in editione Baluziana subjectus 
cujusdam anonymi de Rebaptismate libellus, quem opportuniori loco in tomo 
praecedenti inseruimus.


  