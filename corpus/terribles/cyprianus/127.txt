######################################################################

 	


        ARGUMENTUM.


-----------------------------------------------------------

Occasione schismatis Novatiani, ut suos Carthaginienses deterreret, alioqui 
non multum ab illo abhorrentes, propter Novatum et alios quosdam suae Ecclesiae 
presbyteros totius tragoediae auctores, librum hunc conscripsit Cyprianus. 
Atque in primis, postquam, adversus illorum insidias communitos, ad constantiam 
hortatus est, hereseon
-----------------------------------------------------------
causam esse docet quod caput Ecclesiae non quaeritur, primatus Petri contemnitur, 
et cathedra ac Ecclesia una et Episcopatus unus deseritur. Deinde tum Scripturis 
tum figuris Veteris et Novi Testamenti unitatem Ecclesiae comprobat. Porro 
Novatiani ambitionem in invadendo Episcopatu Romano, velut aliud agens, 
paucis prosecutus, late deducit
-----------------------------------------------------------
neque pro eorum paucitate contra Ecclesiam quidquam facere illud Matth. 
XVIII: Â« Ubicumque fuerunt duo vel tres collecti in nomine meo, etc.; neque 
martyrium illis posse prodesse extra Ecclesiam. Post haec docet non mirari 
eos oportere quod vigerent haereses, jam olim a Christo praedictae (obiter 
interjectis schismaticorum suppliciis); neque quod confessores quidam Romani 
schismati consentirent, quippe cum ante obitum nemo beatus sit, et in ipso 
Apostolorum coetu Judas proditor exstiterit; vitanda item schismaticorum 
et haereticorum consortia. Ad pacem denique et unanimitatem per Scripturas 
hortatur.
      

        I.
        CUM moneat Dominus et dicat: Vos estis sal terrae, cumque esse 
nos jubeat ad innocentiam
-----------------------------------------------------------
simplices, et tamen cum simplicitate prudentes, quid aliud, fratres 
dilectissimi, quam providere nos convenit, et sollicito corde vigilantes, 
subdoli hostis insidias intelligere pariter et cavere ne qui Christum sapientiam 
Dei Patris induimus, minus sapere in tuenda salute videamur? Neque enim 
persecutio sola metuenda est et ea quae subruendis ac dejiciendis Dei servis 
aperta impugnatione grassantur. Facilior cautio est ubi manifesta formido 
est, et ad certamen animus ante praestruitur quando se adversarius confitetur. 
Plus metuendus est et cavendus inimicus cum latenter obrepit, cum, per 
pacis imaginem fallens, occultis accessibus serpit; unde et nomen serpentis 
accepit. Ea est ejus semper astutia,
-----------------------------------------------------------
ea est circumveniendi hominis caeca et latebrosa fallacia. Sic ab initio 
statim mundi fefellit, et, verbis 194 mendacibus blandiens, rudes animas 
incauta credulitate decepit. Dominum ipsum tentare conatus, quasi obreperet 
rursus et falleret, latenter accessit. Intellectus tamen est et retusus; 
et ideo prostratus, quia agnitus atque detectus.
      

        II.
        Unde nobis exemplum datum est veteris hominis viam fugere, vestigiis 
Christi viventis insistere; ne denuo incauti in mortis laqueum revolvamur, 
sed, ad periculum providi, accepta immortalitate potiamur. Immortalitate 
autem potiri quomodo possumus, nisi ea quibus mors expugnatur et vincitur, 
Christi mandata servemus, ipso monente et dicente: Si vis ad vitam venire, 
serva mandata. Et
-----------------------------------------------------------
iterum: Si feceritis quae mando vobis, jam non dico vos servos, sed amicos. 
Hos denique fortes dicit et stabiles, hos super petram robusta mole fundatos, 
hos contra omnes tempestates et turbines saeculi immobili et inconcussa 
firmitate solidatos. Qui audit, inquit, verba mea et facit ea, similabo 
eum viro sapienti qui aedificavit domum suam supra petram. Descendit pluvia, 
venerunt flumina, flaverunt venti et impegerunt in domum illam, et non 
cecidit; fundata enim fuit super petram. Verbis igitur ejus insistere, 
quaecumque et docuit et fecit discere et facere debemus. Caeterum credere 
se in Christum, quomodo dicit qui non facit quod Christus facere praecepit? 
Aut unde perveniet
-----------------------------------------------------------
ad praemium fidei, qui fidem non vult servare mandati? Nutet necesse est 
et vagetur, et, spiritu erroris abreptus, velut pulvis quem ventus excutit 
ventiletur; nec ambulando proficiet ad salutem, qui salutaris viae non 
tenet veritatem.
      

        III.
        Cavenda sunt autem, fratres dilectissimi, non solum quae sunt aperta 
atque manifesta, sed et astutae fraudis subtilitate fallentia. Quid vero 
astutius, quidve subtilius, quam ut Christi adventu detectus ac prostratus 
inimicus, postquam lux Gentibus venit et sospitandis hominibus salutare 
lumen effulsit, ut surdi auditum gratiae spiritalis admitterent, aperirent 
ad Deum oculos suos caeci, infirmi aeterna sanitate revalescerent, claudi 
ad Ecclesiam currerent, muti claris vocibus et precibus orarent, videns 
ille
-----------------------------------------------------------
idola derelicta et per nimium credentium populum sedes suas ac templa deserta, 
excogitaverit novam fraudem, ut sub ipso christiani nominis titulo fallat 
incautos? Haereses invenit et schismata, quibus subverteret fidem, veritatem 
corrumperet, scinderet unitatem. Quos detinere non potest in viae veteris
-----------------------------------------------------------
caecitate, circumscribit et decipit novi itineris errore. Rapit de ipsa 
Ecclesia homines; et, dum sibi appropinquasse jam lumini atque evasisse 
saeculi noctem videntur, alias nescientibus tenebras rursus infundit, ut 
cum Evangelio Christi et cum observatione ejus et lege non stantes, Christianos 
se vocent, et ambulantes in tenebris habere se lumen existiment, blandiente 
adversario atque fallente, qui, secundum Apostoli vocem, transfigurat se 
velut angelum lucis, et ministros suos subornat velut ministros justitiae, 
asserentes noctem pro die, interitum pro salute, desperationem sub obtentu 
spei, perfidiam sub praetextu fidei, antichristum sub vocabulo Christi; 
ut, dum verisimilia mentiuntur, veritatem subtilitate frustrentur. Hoc 
eo fit, fratres dilectissimi, dum ad veritatis
-----------------------------------------------------------
originem non reditur, nec caput quaeritur, nec magistri coelestis doctrina 
servatur.
      

        IV.
        Quae si quis consideret et examinet, tractatu longo atque argumentis 
opus non est. Probatio est ad fidem facilis compendio veritatis. Loquitur 
Dominus ad Petrum: Ego tibi dico, inquit, quia tu es Petrus, et
-----------------------------------------------------------
super hanc petram aedificabo Ecclesiam meam, et portae inferorum non vincent 
eam. Et tibi dabo claves 195 regni coelorum: et quae ligaveris super terram, 
erunt ligata et in coelis; et quaecumque solveris super terram, erunt soluta 
et in coelis. Et iterum eidem post resurrectionem suam dicit: Pasce 
oves meas. Super illum unum aedificat Ecclesiam suam, et illi pascendas 
mandat oves suas. Et quamvis Apostolis omnibus post resurrectionem suam 
parem potestatem tribuat et dicat, Sicut misit me Pater, et ego mitto vos: 
accipite Spiritum sanctum; si cujus remiseritis peccata, remittentur illi, 
si cujus tenueritis, tenebuntur, tamen, ut unitatem manifestaret, unam 
cathedram constituit, unitatis ejusdem originem ab uno incipientem
-23)

-----------------------------------------------------------
sua auctoritate disposuit. Hoc erant utique et caeteri Apostoli quod fuit 
Petrus, pari consortio praediti et honoris et potestatis, sed exordium 
ab unitate proficiscitur, et primatus Petro datur, ut una Christi Ecclesia 
et cathedra una monstretur. Et pastores sunt omnes, et grex unus ostenditur, 
qui ab Apostolis omnibus unanimi consensione pascatur, ut Ecclesia Christi 
una monstretur. Quam unam Ecclesiam etiam in Cantico canticorum Spiritus 
sanctus ex persona Domini designat et dicit: Una est columba mea, perfecta 
mea, una est matri suae, electa genitrici suae. Hanc Ecclesiae unitiatem 
qui non tenet, tenere se fidem credit? Qui Ecclesiae renititur et resistit, 
qui cathedram Petri, super quem fundata est Ecclesia, deserit, in Ecclesia 
se
-----------------------------------------------------------
esse confidit? quando et beatus apostolus Paulus hoc idem doceat et sacramentum 
unitatis ostendat dicens: Unum corpus et unus spiritus, una spes vocationis 
vestrae, unus Dominus, una fides, unum Baptisma, unus Deus.
      

        V.
        Quam unitatem firmiter tenere et vindicare debemus, maxime episcopi, 
qui in Ecclesia praesidemus, ut episcopatum quoque ipsum unum atque indivisum 
probemus. Nemo fraternitatem mendacio fallat, nemo fidei veritatem perfida 
praevaricatione corrumpat. Episcopatus unus est, cujus a singulis in solidum 
pars tenetur. Ecclesia quoque una est, quae in multitudinem latius incremento 
foecunditatis extenditur. Quomodo solis multi radii, sed lumen unum; et 
rami arboris multi, sed robur unum tenaci
-6)

-----------------------------------------------------------
radice fundatum; et cum de fonte uno rivi plurimi
-----------------------------------------------------------
defluunt, numerositas licet diffusa videatur exundantis copiae largitate, 
unitas tamen servatur in origine. Avelle radium solis a corpore, divisionem 
lucis unitas non capit: ab arbore frange ramum, fractus germinare non poterit: 
a fronte praecide rivum, praecisus arescit. Sic et Ecclesia Domini luce 
perfusa per orbem totum radios suos porrigit; unum tamen lumen est, quod 
ubique diffunditur, nec unitas corporis separatur. Ramos suos in universam 
terram copia ubertatis extendit, profluentes largiter rivos latius expandit; 
unum tamen caput est et origo una, et una mater foecunditatis successibus 
copiosa. Illius foetu nascimur, illius lacte nutrimur, spiritu ejus animamur.
      

        VI.
        Adulterari non potest sponsa Christi, incorrupta
-----------------------------------------------------------
est et pudica. Unam domum novit, unius cubiculi
-----------------------------------------------------------
sanctitatem casto pudore custodit. Haec nos Deo servat, haec filios regno 
quos generavit assignat. Quisquis ab Ecclesia segregatus, adulterae jungitur, 
a promissis Ecclesiae separatur: nec perveniet ad Christi praemia, qui 
relinquit Ecclesiam Christi. Alienus est, profanus est, hostis est. Habere 
jam non potest Deum patrem, qui Ecclesiam non habet matrem. Si potuit evadere 
quisquam qui extra arcam Noe fuit, et qui extra Ecclesiam foris fuerit 
evadit. Monet Dominus et dicit: Qui non est mecum, adversus me est; et 
qui non mecum colligit, spargit. Qui pacem Christi et concordiam rumpit, 
adversus Christum facit. Qui alibi praeter Ecclesiam colligit Christi Ecclesiam 
spargit. Dicit Dominus: Ego et
-----------------------------------------------------------
Pater unum sumus. Et iterum de Patre et Filio et Spiritu 196 sancto 
scriptum est: Et hi tres unum sunt. Et quisquam credit hanc unitatem 
de divina firmitate venientem, sacramentis coelestibus cohaerentem, scindi 
in Ecclesia posse et voluntatum collidentium divortio separari? Hanc unitatem 
qui non tenet, Dei legem non tenet, non tenet Patris et Filii fidem, vitam 
non tenet et salutem.
      

        VII.
        Hoc unitatis sacramentum, hoc vinculum concordiae inseparabiliter 
cohaerentis ostenditur quando in Evangelio tunica Domini Jesu Christi non 
dividitur omnino nec scinditur, sed sortientibus de veste Christi quis 
Christum indueret, integra vestis accipitur, et incorrupta atque indivisa 
tunica possidetur. Loquitur
-----------------------------------------------------------
ac dicit Scriptura divina: De tunica autem, quia de superiore parte non 
consutilis, sed per totum textilis fuerat, dixerunt ad invicem: Non scindamus 
illam, sed sortiamur de ea cujus sit. Unitatem illa portabat de superiore 
parte venientem, id est de coelo et a Patre venientem, quae ab accipiente 
ac possidente scindi omnino non poterat, sed totam simul et solidam firmitatem 
inseparabiliter obtinebat. Possidere non potest indumentum Christi qui 
scindit et dividit Ecclesiam Christi. Contra denique cum, Salomone moriente, 
regnum ejus et populus scinderetur, Achias propheta Jeroboam regi obvius 
factus in campo, in duodecim scissuras vestimentum suum discidit dicens: 
Sume tibi decem scissuras, quia haec dicit Dominus: Ecce scindo regnum 
de manu Salomonis, et
-----------------------------------------------------------
dabo tibi decem sceptra, et duo sceptra erunt ei propter servum meum David 
et propter Hierusalem civitatem quam elegi ut ponam nomen meum illic. 
Cum duodecim tribus Israel scinderetur, vestimentum suum propheta Achias 
discidit. At vero, quia Christi populus non potest scindi, tunica ejus 
per totum textilis et cohaerens divisa a possidentibus non est. Individua, 
copulata, connexa ostendit populi nostri, qui Christum induimus, concordiam 
cohaerentem. Sacramento vestis et signo declaravit Ecclesiae unitatem.
      

        VIII.
        Quis ergo sic est sceleratus et perfidus, quis sic discordiae furore 
vesanus, ut aut credat scindi posse aut audeat scindere unitatem Dei, vestem 
Domini, Ecclesiam Christi? Monet ipse in Evangelio
-----------------------------------------------------------
suo et docet dicens: Et erit unus grex et unus pastor. Et esse posse 
uno in loco aliquis existimat aut multos pastores aut plures greges? Apostolus 
item Paulus, hanc eamdem nobis insinuans unitatem, obsecrat et hortatur 
dicens: Obsecro, inquit, vos, fratres, per nomen Domini nostri Jesu Christi, 
ut id ipsum dicatis omnes, et non sint in vobis schismata.
-----------------------------------------------------------
Sitis autem compositi in eodem sensu et in eadem sententia. Et iterum 
dicit: Sustinentes invicem in dilectione, satis agentes servare unitatem 
spiritus in conjunctione pacis. Stare tu et vivere putas posse de Ecclesia 
recedentem, sedes sibi alias et diversa domicilia condentem, cum dictum 
sit ad Rahab, in qua praeformabatur Ecclesia: Patrem tuum et matrem tuam 
et fratres tuos et totam domum patris tui colliges ad te ipsam in domum 
tuam, et omnis qui exierit ostium domus tuae foras, reus sibi erit. 
Item sacramentum Paschae nihil aliud in Exodi lege contineat quam ut agnus, 
qui in figura Christi occiditur, in domo una edatur. Loquitur Deus dicens: 
In domo una comedetur, non ejicietis de domo carnem foras. Caro
-----------------------------------------------------------
Christi et sanctum Domini ejici foras non potest, nec alia ulla credentibus 
praeter unam Ecclesiam domus est. Hanc domum, hoc unanimitatis hospitium 
designat et denuntiat Spiritus sanctus in Psalmis dicens: Deus qui inhabitare 
facit unanimes in domo. In domo Dei, in Ecclesia Christi, unanimes 
habitant, concordes et simplices perseverant.
      

        IX.
        Idcirco et in columba venit Spiritus sanctus: simplex animal et 
laetum, non felle amarum, non morsibus saevum, non unguium laceratione 
197 violentum, hospitia humana diligere, unius domus consortium nosse; 
cum generant, simul filios edere, cum commeant, volatibus invicem cohaerere, 
communi conversatione vitam suam degere, oris osculo concordiam pacis agnoscere, 
legem circa omnia unanimitatis
-----------------------------------------------------------
implere. Haec est in Ecclesia noscenda simplicitas, haec charitas obtinenda, 
ut columbas dilectio fraternitatis imitetur, ut mansuetudo et lenitas agnis 
et ovibus aequetur. Quid facit in pectore christiano luporum feritas et 
canum rabies et venenum lethale serpentum et cruenta saevitia bestiarum? 
Gratulandum est cum tales de Ecclesia separantur, ne columbas,
-----------------------------------------------------------
ne oves Christi saeva sua et venenata contagione praedentur. Cohaerere 
et conjungi non potest amaritudo cum dulcedine, caligo cum lumine, pluvia 
cum serenitate, pugna cum pace, cum foecunditate sterilitas, cum fontibus 
siccitas, cum tranquillitate tempestas. Nemo existimet bonos de Ecclesia 
posse discedere: triticum non rapit ventus, nec arborem solida radice fundatam 
procella subvertit; inanes paleae tempestate jactantur, invalidae arbores 
turbinis incursione evertuntur. Hos execratur et percutit Joannes apostolus 
dicens: Ex nobis exierunt, sed non fuerunt ex nobis: si enim fuissent ex 
nobis, mansissent utique nobiscum.
      

        X.
        Hinc haereses et factae sunt frequenter et fiunt, dum perversa 
mens non habet pacem, dum perfidia discordans non tenet unitatem. Fieri 
vero haec Dominus
-----------------------------------------------------------
permittit et patitur, manente propriae libertatis arbitrio, ut, dum corda 
nostra et mentes nostras veritatis discrimen examinat, probatorum fides 
integra manifesta luce clarescat. Per Apostolum praemonet Spiritus sanctus 
et dicit: Oportet haereses esse, ut probati manifesti sint in vobis. 
Sic probantur fideles, sic perfidi deteguntur. Sic et ante judicii diem 
hic quoque jam justorum atque injustorum animae dividuntur, et a frumento 
paleae separantur. Hi sunt qui se ultro apud temerarios convenas sine divina 
dispositione praeficiunt, qui, se praepositos sine ulla ordinationis lege 
constituunt, qui, nemine episcopatum dante, episcopi sibi nomen assumunt; 
quos designat in Psalmis Spiritus sanctus sedentes in pestilentiae cathedra, 
pestes et lues fidei, serpentis
-----------------------------------------------------------
ore fallentes, et corrumpendae veritatis artifices, venena lethalia linguis 
pestiferis evomentes; quorum sermo ut cancer serpit, quorum tractatus 
pectoribus et cordibus singulorum mortale virus infundit.
      

        XI.
        Contra ejusmodi clamat Dominus, ab his refraenat et revocat errantem 
plebem suam, dicens: Nolite
-----------------------------------------------------------
audire sermones pseudoprophetarum, quoniam visiones cordis eorum frustrantur 
eos. Loquuntur, sed non ab ore Domini. Dicunt eis qui abjiciunt verbum 
Dei: Pax erit vobis et omnibus ambulantibus in voluntatibus suis. Omnis 
qui ambulat in errore cordis sui, non venient super eum mala. Non locutus 
sum ad eos, et ipsi prophetaverunt. Si stetissent in substantia mea, et 
audissent verba mea, et si docuissent populum meum, convertissem eos a 
malis cogitationibus eorum. Hos eosdem denuo Dominus designat et denotat 
dicens: Me dereliquerunt fontem aquae vivae, et effoderunt sibi lacus detricos, 
qui non possunt aquam portare. Quando aliud baptisma praeter unum esse 
non possit, baptizare se posse opinantur. Vitae fonte deserto, vitalis 
et salutaris aquae gratiam pollicentur. Non abluuntur illic
-----------------------------------------------------------
homines, sed potius sordidantur; nec purgantur delicta, sed immo cumulantur. 
Non Deo nativitas illa, sed diabolo filios generat. Per mendacium nati 
Veritatis promissa non capiunt: de perfidia procreati fidei gratiam perdunt. 
Ad pacis praemium 198 venire non possunt, qui pacem Domini discordiae furore 
ruperunt.
      

        XII.
        Nec se quidam vana interpretatione decipiant quod dixerit Dominus: 
Ubicumque fuerint duo aut tres collecti in nomine meo, ego cum eis sum. 
Corruptores Evangelii atque interpretes falsi extrema ponunt et superiora 
praetereunt, partis memores, et partem subdole comprimentes; ut ipsi ab 
Ecclesia scissi sunt, ita capituli unius sententiam scindunt: Dominus enim, 
cum discipulis suis unanimitatem suaderet et pacem: Dico, inquit, vobis
-----------------------------------------------------------
quoniam, si duobus ex vobis convenerit in terra, de omni re quacumque petieritis, 
continget vobis a Patre meo qui in coelis est. Ubicumque enim fuerint duo 
aut tres collecti in nomine meo, ego cum eis sum, ostendens non multitudini, 
sed unanimitati deprecantium plurimum tribui. Si duobus, inquit, ex vobis 
convenerit in terra; unanimitatem prius posuit, concordiam pacis
-----------------------------------------------------------
ante praemisit, ut conveniat nobis fideliter et firmiter docuit. Quomodo 
autem potest ei cum aliquo convenire cui cum corpore ipsius Ecclesiae et 
cum universa fraternitate non convenit? quomodo possunt duo aut tres in 
nomine Christi colligi quos constat a Christo et ab ejus Evangelio separari? 
Non enim nos ab illis, sed illi a nobis recesserunt. Et cum haereses et 
schismata postmodum nata sint, dum conventicula sibi diversa constituunt, 
veritatis caput atque originem reliquerunt. Dominus autem de Ecclesia sua 
loquitur, et ad hos qui sunt in Ecclesia loquitur, ut si ipsi concordes 
fuerint, si, secundum quod mandavit et monuit, duo aut tres licet, collecti 
unanimiter oraverint, duo aut tres licet sint, impetrare possint de Dei 
majestate quod postulant. Ubicumque
-----------------------------------------------------------
fuerint duo aut tres collecti in nomine meo, ego, inquit, cum eis sum, 
cum simplicibus scilicet atque pacatis, cum Deum timentibus et Dei praecepta 
servantibus. Cum his duobus vel tribus licet esse se dixit, quomodo et 
cum tribus pueris in camino ignis fuit, et quia in Deum simplices atque 
inter se unanimes permanebant, flammis ambientibus medios spiritu roris 
animavit. Quomodo Apostolis duobus in custodia clausis, quia simplices, 
quia unanimes erant, ipse adfuit, ipse, resolutis carceris claustris, ut 
verbum quod fideliter praedicabant multitudini traderent, ad forum rursus 
imposuit. Quando ergo in praeceptis suis ponit et dicit: Ubi fuerint duo 
aut tres collecti in nomine meo, ego cum eis sum, non homines ab Ecclesia 
dividit qui instituit et fecit Ecclesiam, sed
-----------------------------------------------------------
exprobrans discordiam perfidis, et fidelibus pacem sua voce commendans, 
ostendit magis esse secum duobus aut tribus unanimiter orantibus quam cum 
dissidentibus plurimis, plusque impetrari posse paucorum concordi prece 
quam discordiosa oratione multorum.
      

        XIII.
        Ideo et cum orandi legem daret, addidit dicens: Et cum steteritis 
ad orationem, remittite si quid
-----------------------------------------------------------
habetis adversus aliquem, ut et Pater vester qui in coelis est remittat 
vobis peccata. Et ad sacrificium cum dissensione venientem revocat 
ab altari, et jubet prius concordare cum fratre, tunc cum pace redeuntem 
Deo munus offerre: neque 
enim pacatum habere Deum poterat, qui cum fratre pacem per zeli discordiam 
non habebat. Quam sibi igitur pacem promittunt inimici fratrum, quae sacrificia 
celebrare se credunt aemuli sacerdotum? An secum esse Christum cum collecti 
fuerint opinantur, qui extra Christi Ecclesiam colliguntur?
      

        XIV.
        Tales etiamsi occisi in confessione nominis fuerint, macula ista 
nec sanguine abluitur: inexpiabilis et gravis culpa discordiae nec passione 
purgatur.
-----------------------------------------------------------
Esse martyr 199 non potest qui in Ecclesia non est: ad regnum pervenire 
non poterit qui eam quae regnatura est derelinquit. Pacem nobis Christus 
dedit, concordes atque unanimes esse praecepit, dilectionis et charitatis 
foedera incorrupta atque inviolata servari mandavit. Exhibere se non potest 
martyrem qui fraternam non tenuit charitatem. Docet hoc et contestatur 
Paulus apostolus dicens: Et si habuero fidem ita ut montes transferam, 
charitatem autem non habeam, nihil sum. Et si in cibos pauperum distribuero 
omnia mea, et si tradidero corpus meum ut ardeam, charitatem autem non 
habeam, nihil proficio. Charitas magnanima est, charitas benigna est, charitas 
non aemulatur, non agit perperam, non inflatur, non irritatur, non cogitat 
malum, omnia diligit, omnia credit, omnia sperat, omnia sustinet.
-----------------------------------------------------------
Charitas numquam excidit. Numquam, inquit, excidit charitas. Haec enim 
semper in regno erit, haec in aeternum fraternitatis sibi cohaerentis unitate 
durabit. Ad regnum coelorum non potest pervenire discordia; ad praemia 
Christi, qui dixit, Hoc est mandatum meum, ut diligatis invicem, quemadmodum 
dilexi vos, pertinere non
-----------------------------------------------------------
poterit qui dilectionem Christi perfida dissensione violavit. Qui charitatem 
non habet, Deum non habet. Joannis beati apostoli vox est: Deus, inquit, 
dilectio est; et qui manet in dilectione, in Deo manet, et Deus in illo 
manet. Cum Deo manere non possunt qui esse in Ecclesia Dei unanimes 
noluerunt. Ardeant licet flammis et ignibus traditi vel objecti bestiis 
animas suas ponant, non erit illa fidei corona, sed poena perfidiae; nec 
religiosae virtutis exitus gloriosus, sed desperationis interitus. Occidi 
talis potest, coronari non potest. Sic se christianum esse profitetur quomodo 
et Christum diabolus saepe mentitur, ipso Domino praemonente et dicente: 
Multi venient in nomine meo dicentes: Ego sum Christus, et multos fallent. 
Sicut ille Christus non est, quamvis
-----------------------------------------------------------
fallat in nomine, ita nec christianus videri potest qui non permanet in 
Evangelii ejus et fidei veritate.
      

        XV.
        Nam et prophetare et daemonia excludere et virtutes magnas in terris 
facere sublimis utique et admirabilis res est, non tamen regnum coeleste 
consequitur quisquis in his omnibus invenitur, nisi recti et justi itineris 
observatione gradiatur. Denuntiat Dominus et dicit: Multi mihi dicent in 
illo die: Domine, Domine, nonne in tuo nomine prophetavimus, et in tuo 
nomine daemonia exclusimus, et in nomine tuo virtutes magnas fecimus? Et 
tunc dicam illis: Numquam vos cognovi; recedite a me, qui operamini iniquitatem 
(Matth, VII, 22, 23). Justitia opus est ut promereri quis possit Deum judicem: 
praeceptis ejus et monitis obtemperandum est, ut accipiant merita nostra 
mercedem.
-----------------------------------------------------------
Dominus in Evangelio suo, cum spei et fidei nostrae viam compendio breviante 
dirigeret: Dominus Deus tuus, inquit, Deus unus est; et: Diliges Dominum 
Deum tuum de toto corde tuo, et de tota anima tua, et de tota virtute tua. 
Hoc est primum mandatum; et secundum simile huic: Diliges proximum tuum 
tamquam te. In his duobus praeceptis tota lex pendet et prophetae. 
Unitatem simul et dilectionem
-31)

-----------------------------------------------------------
magisterio suo docuit, prophetas omnes et legem praeceptis duobus inclusit. 
Quam vero unitatem servat, quam dilectionem custodit aut cogitat, qui, 
discordiae furore vesanus, Ecclesiam scindit, fidem destruit, pacem turbat, 
charitatem dissipat, sacramentum profanat?
      

        XVI.
        Malum hoc, fidelissimi fratres, jam pridem coeperat; sed nunc crevit 
ejusdem mali infesta clades, et exsurgere ac pullulare plus coepit haereticae 
perversitatis et schismatum venenata pernicies, quia et sic 200 in occasu 
mundi fieri oportebat, praenuntiante per Apostolum nobis et praemonente 
Spiritu sancto: In novissimis, inquit, diebus aderunt tempora molesta, 
et erunt homines sibi placentes, superbi, tumidi, cupidi, blasphemi, parentibus 
inobedientes, ingrati, impii, sine
-----------------------------------------------------------
affectu, sine foedere, delatores, incontinentes, immites, bonum non amantes, 
proditores, procaces, stupore inflati, voluptates magis quam Deum diligentes, 
habentes deformationem religionis, virtutem autem ejus abnegantes. Ex iis 
sunt qui repunt in domos, et praedantur mulierculas oneratas peccatis, 
quae ducuntur variis desideriis, semper discentes et numquam ad scientiam 
veritatis pervenientes. Et quomodo Jamnes et Mambres restiterunt Moysi, 
sic et hi resistunt Veritati, sed non proficient plurimum. Imperitia enim 
eorum manifesta erit omnibus, sicut et illorum fuit. Adimplentur quaecumque 
praedicta sunt, et appropinquante jam saeculi fine, hominum pariter ac 
temporum probatione venerunt. Magis ac magis adversario saeviente error 
fallit, extollit stupor, livor incendit,
-9)

-----------------------------------------------------------
cupiditas excaecat, depravat impietas, superbia inflat, discordia exasperat, 
ira praecipitat.
      

        XVII.
        Non tamen nos moveat aut turbet multorum nimia et abrupta perfidia, 
sed potius fidem nostram, praenuntiante rei veritate, corroboret. Ut quidam 
tales esse coeperunt, quia haec ante praedicta sunt, ita caeteri fratres 
ab ejusmodi caveant, quia et haec ante praedicta sunt, instruente Domino 
et dicente: Vos
-----------------------------------------------------------
autem cavete, ecce praedixi vobis omnia. Vitate, quaeso vos, fratres, 
ejusmodi homines, et a latere atque auribus vestris perniciosa colloquia 
velut contagium mortis arcete, sicut scriptum est: Sepi aures tuas spinis, 
et noli audire linguam nequam. Et iterum: Corrumpunt ingenia bona confabulationes 
pessimae: Docet Dominus et admonet a talibus recedendum. Caeci sunt, 
inquit, duces caecorum. Caecus autem caecum ducens, simul in foveam cadunt. 
Aversandus est talis atque fugiendus quisquis fuerit ab Ecclesia separatus. 
Perversus est hujusmodi et peccat, et est a semetipso damnatus. An 
esse sibi cum Christo videtur qui adversus sacerdotes Christi facit, qui 
se a cleri ejus et plebis societate
-----------------------------------------------------------
secernit? Arma ille contra Ecclesiam portat, contra Dei dispositionem repugnat. 
Hostis altaris, adversus sacrificium Christi rebellis, pro fide perfidus, 
pro religione sacrilegus, inobsequens servus, filius impius, frater inimicus, 
contemptis episcopis et Dei sacerdotibus derelictis, constituere audet 
aliud altare, precem alteram illicitis vocibus facere, Dominicae hostiae 
veritatem per falsa sacrificia profanare, nec scire quoniam qui contra 
ordinationem Dei nititur, ob temeritatis audaciam, divina animadversione 
punitur.
      

        XVIII.
        Sic Chore et Dathan et Abiron, qui sibi contra Moysen et Aaron 
sacerdotem sacrificandi licentiam vindicare conati sunt, poenas pro suis 
statim conatibus pependerunt. Terra, compagibus ruptis, in profundum 
sinum patuit, stantes atque
-----------------------------------------------------------
viventes recedentis soli hiatus absorbuit. Nec tantum eos qui auctores 
fuerant Dei indignantis ira percussit, sed et caeteros ducentos quinquaginta 
participes ejusdem furoris et comites, qui coagulati cum iisdem simul
-----------------------------------------------------------
ad audaciam fuerant, exiens a Domino ignis properata ultione consumpsit, 
admonens scilicet et ostendens contra Deum fieri quidquid improbi fuerint 
ad destruendam ordinationem Dei humana voluntate conati. Sic et Ozias rex, 
cum thuribulum ferens, et contra legem Dei sacrificium sibi violenter 
assumens, resistente sibi Azaria sacerdote, obtemperare nollet et cedere, 
divina indignatione confusus et leprae varietate in fronte maculatus est, 
ea parte 201 corporis notatus offenso Domino ubi signantur qui Dominum 
promerentur. Et filii Aaron, qui imposuerunt altari ignem alienum, quem 
non praeceperat Dominus, in conspectu statim Domini vindicatis extincti 
sunt.
      

        XIX.
        Quos imitantur scilicet atque sectantur qui,
-----------------------------------------------------------
Dei traditione contempta, alienas doctrinas appetunt et magisteria humanae 
institutionis inducunt; quos increpat Dominus et objurgat in Evangelio 
suo dicens: Rejicitis mandatum Dei, ut traditionem vestram statuatis. 
Pejus hoc crimen est quam quod admisisse lapsi videntur; qui tamen in poenitentia 
criminis constituti Deum plenis satisfactionibus deprecantur. Hic Ecclesia 
quaeritur et rogatur, illic Ecclesiae repugnatur. Hic potest necessitas 
fuisse, illic voluntas tenetur in scelere. Hic qui lapsus est sibi tantum 
nocuit, illic qui haeresim vel schisma facere conatus est multos secum 
trahendo decepit. Hic animae unius est damnum, illic periculum plurimorum. 
Certe peccasse se hic et intelligit, et lamentatur et plangit; ille tumens 
in pectore suo, et in ipsis sibi
-----------------------------------------------------------
delictis placens, a matre filios segregat, oves a pastore sollicitat, Dei 
sacramenta disturbat: et cum lapsus semel peccaverit, ille quotidie peccat. 
Postremo lapsus, martyrium postmodum consecutus, potest regni
-----------------------------------------------------------
promissa percipere; ille, si extra Ecclesiam fuerit occisus, ad Ecclesiae 
non potest praemia pervenire.
      

        XX.
        Nec quisquam miretur, dilectissimi fratres, etiam de confessoribus 
quosdam ad ista procedere, inde quoque aliquos tam nefanda quam gravia 
peccare. Neque enim confessio immunem facit ab insidiis diaboli, aut contra 
tentationes et pericula et incursus atque impetus saeculares adhuc in saeculo 
positum perpetua securitate defendit. Caeterum numquam in confessoribus 
fraudes et stupra et adulteria postmodum videremus, quae nunc in quibusdam 
videntes ingemiscimus et dolemus. Quisquis ille confessor est, Salomone 
major aut melior aut Deo charior non est: qui tamen quamdiu in viis Domini 
ambulavit,
-----------------------------------------------------------
tamdiu gratiam quam de Domino fuerat consecutus obtinuit; postquam dereliquit 
Domini viam, perdidit et gratiam Domini. Et ideo scriptum est: Tene quod 
habes, ne alius accipiat coronam tuam. Quod utique Dominus non minaretur 
auferri posse coronam justitiae, nisi quia, recedente justitia, recedat 
necesse est et corona.
      

        XXI.
        Confessio exordium gloriae est, non meritum jam coronae; nec perficit 
laudem, sed initiat dignitatem. Cumque scriptum sit, Qui perseveraverit 
usque in finem, hic salvus erit, quidquid ante finem fuerit gradus 
est quo ad fastigium salutis ascenditur, non terminus quo jam culminis 
summa teneatur. Confessor est; sed post confessionem periculum majus est, 
quia plus adversarius provocatus est: confessor
-----------------------------------------------------------
est; hoc magis stare debet cum Domini Evangelio per Evangelium gloriam 
consecutus a Domino. Ait enim Dominus: Cui multum datur, multum quaeritur 
ab eo; et cui plus dignitatis adscribitur, plus de illo exigitur servitutis. 
Nemo per confessoris exemplum pereat, nemo injustitiam, nemo insolentiam, 
nemo perfidiam de confessoris moribus discat. Confessor est. Sit humilis 
et quietus, sit in
-----------------------------------------------------------
actu suo cum disciplina modestus; ut qui Christi confessor dicitur, Christum 
quem confitetur imitetur. Nam, cum dicat ille: Qui se extollit humiliabitur, 
et qui humiliat se exaltabitur, et ipse a Patre exaltatus sit, quia 
se in terris Sermo et Virtus et Sapientia Dei Patris humiliavit, quomodo 
potest extollentiam diligere qui et nobis humilitatem sua lege mandavit, 
et ipse a Patre amplissimum nomen praemio humilitatis accepit? Confessor 
est Christi, sed si non 202 postea blasphemetur per ipsum majestas et dignitas 
Christi. Lingua Christum confessa non sit maledica, non sit turbulenta, 
non conviciis et litibus perstrepens audiatur, non contra fratres et Dei 
sacerdotes, post verba laudis, serpentis venena jaculetur. Caeterum, si 
culpabilis et detestabilis postmodum
-----------------------------------------------------------
fuerit, si confessionem suam mala conversatione prodegerit, si vitam suam 
turpi foeditate maculaverit, si, Ecclesiam denique, ubi confessor factus 
est, derelinquens et unitatis concordiam scindens, fidem primam perfidia 
posteriore mutaverit, blandiri sibi per confessionem non potest, quasi 
sit electus ad gloriae praemium, quando ex hoc ipso magis creverint merita 
poenarum.
      

        XXII.
        Nam et Judam inter Apostolos Dominus elegit, et tamen Dominum Judas 
postmodum prodidit. Non tamen idcirco Apostolorum fides et firmitas cecidit 
quia proditor Judas ab eorum societate defecit. Sic et hic non statim confessorum 
sanctitas et dignitas comminuta est quia quorumdam fides fracta est. Beatus 
Paulus apostolus in Epistola sua loquitur:
-----------------------------------------------------------
Quid enim si exciderunt a fide quidam illorum? numquid infidelitas illorum 
fidem Dei evacuavit? Absit. Est enim Deus verax, omnis autem homo mendax. 
Stat confessorum pars major et melior in fidei suae robore et in legis 
ac disciplinae Dominicae veritate; nec ab Ecclesiae pace discedunt qui 
se in Ecclesia gratiam consecutos de Dei dignatione meminerunt; atque hoc 
ipso ampliorem consequuntur fidei
-----------------------------------------------------------
suae laudem, quod, ab eorum perfidia segregati qui juncti confessionis 
consortio fuerunt, a contagio criminis recesserunt, vero illuminati Evangelii 
lumine, pura et candida Domini luce radiati, tam sunt in conservanda Christi 
pace laudabiles, quam fuerunt in diaboli congressione victores.
      

        XXIII.
        Opto equidem, dilectissimi fratres, et consulo pariter et suadeo 
ut, si fieri potest, nemo de fratribus pereat et consentientis populi corpus 
unum gremio suo gaudens mater includat. Si tamen quosdam schismatum duces 
et dissensionis auctores, in caeca et obstinata dementia permanentes, non 
potuerit ad salutis viam consilium salubre revocare, caeteri tamen vel 
simplicitate capti, vel errore inducti, vel aliqua fallentis astutiae calliditate 
decepti, a fallaciae
-----------------------------------------------------------
vos laqueis solvite, vagantes gressus ab erroribus liberate, iter rectum 
viae coelestis agnoscite. Contestantis Apostoli vox est: Praecipimus vobis, 
inquit, in nomine Domini nostri Jesu Christi ut recedatis ab omnibus fratribus 
ambulantibus inordinate et non secundum traditionem quam acceperunt a nobis. 
Et iterum dicit: Nemo vos decipiat inanibus verbis. Propterea enim venit 
ira Dei super filios contumaciae. Nolite ergo esse participes eorum. 
Recedendum est a delinquentibus, vel immo fugiendum, ne, dum quis male 
ambulantibus jungitur, et per itinera erroris et criminis graditur, a via 
veri itineris exerrans, pari crimine et ipse teneatur. Deus unus est, et 
Christus unus, et una Ecclesia ejus, et fides una, et plebs una in solidam 
corporis unitatem
-----------------------------------------------------------
concordiae glutino copulata. Scindi unitas non potest, nec corpus unum 
discidio compaginis separari, divulsis laceratione visceribus, in frustra 
discerpi. Quidquid a matrice discesserit, seorsum vivere et spirare non 
poterit, substantiam salutis amittit.
      

        XXIV.
        Monet nos Spiritus sanctus et dicit: Quis est homo qui vult vitam 
et amat videre dies optimos? Contine linguam tuam a malo, et labia tua 
ne loquantur insidiose. Declina a malo et fac bonum, quaere pacem et sequere 
eam. Pacem quaerere
-15)

-----------------------------------------------------------
debet et sequi filius pacis, a dissensionis malo continere linguam 203 
suam debet qui novit et diligit vinculum charitatis. Inter sua divina mandata 
et magisteria salutaria, passioni jam proximus Dominus addidit dicens: 
Pacem dimitto vobis, pacem meam do vobis. Hanc nobis haereditatem dedit, 
dona omnia suae pollicitationis et praemia in pacis conservatione promisit. 
Si cohaeredes Christi sumus, in Christi pace maneamus. Si filii Dei sumus, 
pacifici esse debemus. Beati, inquit, pacifici, quoniam ipsi filii Dei 
vocabuntur. Pacificos esse oportet Dei filios, corde mites, sermone 
simplices, affectione concordes, fideliter sibi unanimitatis nexibus cohaerentes.
      

        XXV.
        Haec unanimitas sub Apostolis olim fuit. Sic novus credentium populus 
Domini mandata custodiens,
-----------------------------------------------------------
charitatem suam tenuit. Probat Scriptura divina quae dicit: Turba autem 
eorum qui crediderant anima et mente una agebant. Et iterum: Et erant 
perseverantes omnes unanimes in oratione cum mulieribus et Maria quae fuerat 
mater Jesu et fratribus ejus. Et ideo, quia efficacibus precibus orabant, 
ideo impetrare cum fiducia poterant quodcumque de Domini misericordia postulabant.
      

        XXVI.
        In nobis vero sic unanimitas diminuta est, ut et largitas operationis 
infracta est. Domos tunc et fundos venumdabant, et thesauros sibi in coelo 
reponentes, distribuenda in usus indigentium pretia Apostolis offerebant. 
At nunc de patrimonio nec decimas damus; et cum vendere jubeat Dominus, 
emimus potius et augemus. Sic in nobis emarcuit vigor
-----------------------------------------------------------
fidei, sic credentium robur elanguit. Et idcirco Dominus, tempora nostra 
respiciens, in Evangelio suo dicit: Filius hominus cum venerit, putas inveniet 
fidem in terra? Videmus fieri quod ille praedixit. In Dei timore, in 
lege justitiae, in dilectione, in opere fides nulla est: nemo futurorum 
metum cogitat; diem Domini et iram Dei et incredulis ventura supplicia 
et statuta perfidis aeterna tormenta nemo considerat: quod metueret conscientia 
nostra, si crederet; quia non credit omnino, nec metuit. Si
-----------------------------------------------------------
autem crederet, et caveret: si caveret, evaderet. Excitemus nos quantum 
possumus, dilectissimi fratres, et, somno inertiae veteris abrupto, ad 
observanda et gerenda Domini praecepta vigilemus. Simus tales quales esse 
nos ipse praecepit dicens: Sint lumbi vestri accincti et lucernae ardentes 
in manibus vestris; et vos similes hominibus expectantibus dominum suum 
quando veniat a nuptiis, ut cum venerit et pulsaverit aperiant ei. Beati 
servi quos adveniens Dominus invenerit vigilantes. Accinctos nos esse 
oportet, ne, cum expeditionis dies venerit, impeditos nos et
-37)

-----------------------------------------------------------
implicitos apprehendat. Luceat in bonis operibus nostrum lumen et fulgeat, 
ut ipsum nos ad lucem claritatis aeternae de hac saeculi nocte perducat. 
Expectemus solliciti semper et cauti adventum Domini repentinum, ut, quando 
ille pulsaverit, evigilet fides nostra, vigilantiae praemium de Domino 
receptura. Si haec mandata serventur, si haec monita et praecepta teneantur, 
opprimi dormientes diabolo fallente non possumus, servi vigiles Christo 
dominante regnabimus .
      

  