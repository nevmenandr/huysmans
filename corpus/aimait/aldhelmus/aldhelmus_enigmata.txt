praefatio

Arbiter, aethereo iugiter qui regmine sceptrA Lucifluum que simul caeli regale tribunaL Disponis moderans aeternis legibus illuD, (Horrida nam multans torsisti membra VehemotH,
5 Ex alta quondam rueret dum luridus arcE), Limpida dictanti metrorum carmina praesuL Munera nunc largire, rudis quo pandere reruM Versibus enigmata queam clandistina fatV: Sic, Deus, indignis tua gratis dona rependiS.

Castalidas nimphas non clamo cantibus istuC Examen neque spargebat mihi nectar in orE; Cynthi sic numquam perlustro cacumina, sed neC In Parnasso procubui nec somnia vidi. Nam mihi versificum poterit Deus addere carmeN
15 Inspirans stolidae pia gratis munera menti; Tangit si mentem, mox laudem corda rependunT. Metrica nam Moysen declarant carmina vateM [amdudum cecinisse prisci vexilla tropel Late per populos illustria, qua nitidus SoL
20 Lustrat ab oceani iam tollens gurgite cephaL Et psalmista canens metrorum cantica vocE Natum divino promit generamine numeN In caelis prius exortum, quam Lucifer orbi Splendida formatis fudisset lumina saeeliS.
25 Verum si fuerint bene haec enigmata versV Explosis penitus naevis et rusticitat E Ritu daetilieo recte decursa nec erroR Seduxit vana specie molimina mentiS, Incipiam potiora, sui Deus arida servi,

Belligero quondam qui vires tradidit IoB, Viscera perpetui si roris repleat haustV. Siccis nam laticum duxisti cautibus amneS Qlim, cum cuneus transgresso marmore rubrO Desertum penetrat, cecinit quod carmine DaviD.
35 Arce poli, genitor, servas qui saecula cunctA, Solvere iam scelerum noxas dignare nefandaS.

INCIPIUNT ENIGMATA EX DIVERSIS RERUM CREATURIS COMPOSITA.


I. TERRA.
Altrix cunctorum, quos mundus gestat, in orbe Nuncupor (et merito, quia numquam pignora tantum Improba sic lacerant maternas dente papillas) Prole virens aestate, tabescens tempore brumae.
II. VENTVS.
Cernere me nulli possunt nec prendere palmis, Argutum vocis crepitum cito pando per orbem.

Viribus horrisonis valeo confringere quercus; Nam superos ego pulso polos et rura peragro.
III. NUBES.
Versicolor fugiens caelum terramque relinquo,
Non tellure locus mihi, non in parte polorum est: Exilium nullus modo tam crudele veretur;
Sed madidis mundum faciam frondescere guttis.
IV. NATURA.
Crede mihi, res nulla manet sine me moderante Et frontem faciemque meam lux nulla videbit. Quis nesciat dicione mea convexa rotari
Alta poli solisque iubar lunaeque meatus?
V. IRIS.
Taumantis proles priscorum famine fingor,
Ast ego prima mei generis rudimenta retexam: Sole ruber genitus sum partu nubis aquosae; Lustro polos passim solos, non scando per austros.

VI. LUNA.
Nunc ego cum pelagi fatis communibus insto Tempora reciprocis convolvens menstrua cyclis: Ut mihi lucifluae decrescit gloria formae,
Sic augmenta latex redundans gurgite perdit.
VII. FATUM.
Facundum constat quondam cecinisse poetam: â€˜Quo Deus et quo dura vocat Fortuna; sequamur!5 Me veteres falso dominam vocitare solebant, Sceptra regens mundi dum Christi gratia regnet.
VIII. PLIADES.
Nos Athlante satas stolidi dixere priores;
Nam septena cohors est, sed vix cernitur una.

Arce poli gradimur nec non sub Tartara terrae; Furvis conspicimur tenebris et luce latemus Nomina de verno ducentes tempore prisca.
IX. ADAMAS.
En ego non vereor rigidi discrimina ferri Flammarum neu torre cremor, sed sanguine capri Virtus indomiti mollescit dura rigoris.
Sic eruor exsuperat, quem ferrea massa pavescit.
X. MOLOSUS.
Sic me iamdudum rerum veneranda potestas Fecerat, ut domini truculentos persequar hostes; Rictibus arma gerens bellorum praelia patro
Et tamen infantum fugiens mox verbera vito.
XI. POALUM.
Flatibus alternis vescor cum fratre gemello; Non est vita mihi, cum sint spiracula vitae.

Ars mea gemmatis dedit ornamenta metallis: Gratia nulla datur mihi, sed capit alter honorem.
XII. BOMBIX.
Annua dum redeunt texendi tempora telas, Lurida setigeris redundant viscera filis,
Moxque genestarum frondosa cacumina scando, Ut globulos fabricans tum fati sorte quiescam.
XIII. BARBITA.
Quamvis aere cavo salpictae classica clangant
Et citharae crepitent strepituque tubae modulentur, Centenos tamen eructant mea viscera cantus;
Me praesente stupet mox musica chorda fibrarum.
XIV. PAVO.
Sum namque excellens specie, mirandus in orbe,
Ossibus ac nervis ac rubro sanguine cretus.

Cum mihi vita comes fuerit, nihil aurea forma
Plus rubet et moriens mea numquam pulpa putrescit.
XV. SALAMANDRA.
Ignibus in mediis vivens non sentio flammas, Sed detrimenta rogi penitus ludibria faxo. Nec crepitante foco nec scintillante favilla Ardeo, sed flammae flagranti torre tepescunt.
XVI. LULIGO.
Nunc cernenda placent nostrae spectacula vitae:
Cum grege piscoso scrutor maris aequora squamis, Cum volucrum turma quoque scando per aethera pennis Et tamen aethereo non possum vivere flatu.

XVII. PERNA.
E geminis nascor per ponti caerula concis Vellera setigero producens corpore fulva;
En clamidem pepli necnon et pabula pulpae Confero: sic duplex fati persolvo tributum.
XVIII. MYRMICOLEON.
Dudum compositis ego nomen gesto figuris: Ut leo, sic formica vocor sermone Pelasgo Tropica nominibus signans praesagia duplis, Cum rostris avium nequeam resistere rostro. Scrutetur sapiens, gemino cur nomine fungar!
XIX. SALIS.
Dudum limpha fui squamoso pisce redundans, Sed natura novo fati discrimine cessit,

Torrida dum calidos patior tormenta per ignes: Nam cineri facies nivibusque simillima nitet.
XX. APIS.
Mirificis formata modis, sine semine creta Dulcia florigeris onero praecordia praedis; Arte mea crocea flavescunt fercula regum. Semper acuta gero crudelis spicula belli
Atque carens manibus fabrorum vinco metalla.
XXI. LIMA.
Corpore sulcato nec non ferrugine glauca
Sum formata fricans rimis informe metallum. Auri materias massasque polire sueta
Plano superficiem constans asperrima rerum; Garrio voce carens rauco cum murmure stridens.
XXII. ACALANTIDA.
Vox mea diversis variatur pulcra figuris, Raucisonis numquam modulabor carmina rostris;

Spurca colore tamen, sed non sum spreta canendo : Sic non cesso canens fato terrente futuro;
Nam me bruma fugat, sed mox aestate redibo.
XXIII. TRUTINA.
Nos geminas olim genuit natura sorores, Quas iugiter rectae legis censura gubernat; Temnere personas et ius servare solemus. Felix in terra fieret mortalibus aevum, Iustitiae normam si servent more sororum.
XXIV. DRACONTIA.
Me caput horrentis fertur genuisse draconis; Augeo purpureis gemmarum lumina fucis,
Sed mihi non dabitur rigida virtute potestas, Si prius occumbat squamoso corpore natrix, Quam summo spolier capitis de vertice rubra.

XXY. MAGNES FERRIFER.
Vis mihi naturae dedit, immo creator Olimpi,
Id, quo euneta carent veteris miracula mundi. Frigida nam chalibis suspendo metalla per auras: Vi quadam superans sic ferrea fata revinco;
Mox adamante Cypri praesente potentia fraudor.
XXVI. GALLUS.
Garrulus in tenebris rutilos cecinisse solebam Augustae lucis radios et lumina Phoebi; Penniger experto populorum nomine fungor. Arma ferens pedibus belli discrimina faxo
5 Serratas capitis gestans in vertice cristas.
XXVII. COTICULA.
Frigidus ex gelido prolatus viscere terrae Duritiem ferri quadrata fronte polibo
Atque senectutis vereor discrimina numquam,

Mulcifer annorum numerum ni dempserit igne; 5 Mox rigida species mollescit torribus atris.
XXVIII. MINOTAURUS.
Sum mihi dissimilis vultu membrisque biformis: Cornibus armatus, horrendum cetera fingunt Membra virum; fama clarus per Gnossia rura Spurius incerto Creta genitore creatus
Ex hominis pecudisque simul cognomine dicor.
XXIX. AQUA.
Quis non obstupeat nostri spectacula fati,
Dum virtute fero silvarum robora mille,
Ast acus exilis mox tanta gestamina rumpit?
Nam volucres caeli nantesque per aequora pisces Olim sumpserunt ex me primordia vitae:
Tertia pars mundi mihi constat iure tenenda.

XXX. ELEMENTVM.
Nos decem et septem genitae sine voce sorores Sex alias nothas 'non dicimus annumerandas. Nascimur ex ferro rursus ferro moribundae Necnon et volucris penna volitantis ad aethram;
Terni nos fratres incerta matre crearunt.
Qui cupit instanter sitiens audire docentes,
Tum cito prompta damus rogitanti verba silenter.
XXXI. CICONIA.
Candida forma nitens necnon et furva nigrescens Est mihi, dum varia componor imagine pennae; Voce carens tremula nam faxo crepacula rostro.
Quamvis squamigeros discerpam dira colobros,

Non mea letiferis turgescunt membra venenis; Sic teneros pullos prolemque nutrire suesco Carne venenata tetroque cruore draconum.
XXXII. PUGILLARES.
Melligeris apibus mea prima processit origo, Sed pars exterior crescebat cetera silvis; Calciamenta mihi tradebant tergora dura.
Nunc ferri stimulus faciem proscindit amoenam Flexibus et sulcos obliquat adinstar aratri,
Sed semen segiti de caelo ducitur almum, Quod largos generat millena fruge maniplos. Heu! tam sancta seges diris extinguitur armis.
XXXIII. LORICA.
Roscida me genuit gelido de viscere tellus; Non sum setigero lanarum vellere facta, Licia nulla trahunt nec garrula fila resultant Nec crocea Seres texunt lanugine vermes Nec radiis carpor duro nec pectine pulsor;

Et tamen en vestis vulgi sermone vocabor. Spicula non vereor longis exempta faretris.
XXXIV. LOCUSTA.
Quamvis agricolis non sim laudabilis hospes, Fructus agrorum viridi de cespite ruris
Carpo catervatim rodens de stipite libros, Iamdudum celebris spolians Nilotica regna, Quando decem plagas spurca cum gente luebant. Cor mihi sub genibus: nam constat carcere saeptum; Pectora poplitibus subduntur more rubetae.
XXXV. NYCTICORAX.
Duplicat ars geminis mihi nomen rite figuris; Nam partem tenebrae retinent partemque volucres. Raro me quisquam cernet sub luce serena,
Quin magis astriferas ego nocte fovebo latebras. Raucisono medium crepitare per aethera suescens Romuleis scribor biblis, sed voce Pelasga, Nomine nocturnas dum semper servo tenebras.

XXXYI. SCNIFES.
Corpore sum gracilis, stimulis armatus acerbis; Scando catervatim volitans super ardua pennis Sanguineas sumens praedas mucrone cruento Quadrupedi parcens nulli; sed spicula trudo Setigeras pecudum stimulans per vulnera pulpas, Olim famosus vexans Memphitica rura;
Namque toros terebrans taurorum sanguine vescor.
XXXVII. CANCER.
Nepa mihi nomen veteres dixere Latini: Humida spumiferi spatior per litora ponti; Passibus oceanum retrograda transeo versis:
Et tamen aethereus per me decoratur Olimpus, Dum ruber in caelo bisseno sidere scando; Ostrea quem metuit duris perterrita saxis.

XXXVIII. TIPPULA.
Pergo super latices plantis suffulta quaternis
Nec tamen in limphas vereor quod mergar aquosas, Sed pariter terras et flumina calco pedestris;
Nec natura sinit celerem natare per amnem, Pontibus aut ratibus fluvios transire feroces;
Quin potius pedibus gradior super aequora siccis.
XXXIX. LEO.
Setiger in silvis armatos dentibus apros Cornigerosque simul cervos licet ore rudentes Contero nec parcens ursorum quasso lacertos; Ora cruenta ferens morsus rictusque luporum Horridus haud vereor regali culmine fretus; Dormio nam patulis, non claudens lumina, gemmis.
XL. PIPER.
Sum niger exterius rugoso cortice tectus,
Sed tamen interius candentem gesto medullam.

Dilicias, epulas regum luxusque ciborum, Ius simul et pulpas battutas condo culinae; Sed me subnixum nulla virtute videbis, Viscera ni fuerint nitidis quassata medullis.
XLI. PULVILLUS.
Nolo fidem frangas, licet irrita dicta putentur, Credula sed nostris pande praecordia verbis! Celsior ad superas possum turgescere nubes, Si caput aufertur mihi toto corpore dempto; At vero capitis si pressus mole gravabor,
Ima petens iugiter minorari parte videbor.
XLII. STRYTIO.
Grandia membra mihi plumescunt corpore denso; Par color accipitri, sed dispar causa volandi, Summa dum exiguis non trano per aethera pennis, Sed potius pedibus spatior per squalida rura
Ovorum teretes praebens ad pocula testas; Africa Poenorum me fertur gignere tellus.

XLIII. SANGUISUGA.
Lurida per latices cenosas lustro paludes; Nam mihi composuit nomen fortuna cruentum, Rubro dum bibulis vescor de sanguine buccis. Ossibus et pedibus geminisque carebo lacertis, Corpora vulneribus sed mordeo dira trisulcis Atque salutiferis sic curam praesto labellis.
XL1V. IGNIS.
Me pater et mater gelido genuere rigore, Fomitibus siccis dum mox rudimenta vigebant; Quorum vi propria fortunam vincere possum, Cum nil ni latices mea possint vincere fata. Sed saltus, scopulos, stagni ferrique metalla Comminuens penitus naturae iura resolvam. Cum me vita fovet, sum clari sideris instar; Postmodum et fato victus pice nigrior exsto.

XLV. FUSUM.
In saltu nascor ramosa fronde virescens,
Sed fortuna meum mutaverat ordine fatum, Dum veho per collum teretem vertigine molam: Tam longa nullus zona praecingitur heros.
Per me fata virum dicunt decernere Parcas;
Ex quo conficitur regalis stragula pepli.
Frigora dura viros sternant, ni forte resistam.
XLVI. URTICA.
Torqueo torquentes, sed nullum torqueo sponte Laedere nec quemquam volo, ni prius ipse reatum Contrahat et viridem studeat decerpere caulem. Fervida mox hominis turgescunt membra nocentis: Vindico sic noxam stimulisque ulciscor acutis.
XLVII. HIRUNDO.
Absque cibo plures degebam marcida menses, Sed sopor et somnus ieiunia longa tulerunt;

Pallida purpureo dum glescunt gramine rura, Garrula mox crepitat rubicundum carmina guttur. Post teneros fetus et prolem gentis adultam Sponte mea fugiens umbrosas quaero latebras;
Si vero quisquam pullorum lumina laedat,
Affero compertum medicans cataplasma salutis Quaerens campestrem proprio de nomine florem.
XLVIII. VERTICO POLI.
Sic me formavit naturae conditor almus:
Lustro teres tota spatiosis saecula ciclis;
Latas in gremio portans cum pondere terras
Sic maris undantes cumulos et caerula cludo. Nam nihil in rerum natura tam celer esset,
Quod pedibus pergat, quod pennis aethera tranet, Accola neu ponti volitans per caerula squamis Nec rota, per girum quam trudit machina limphae, Currere sic posset, ni septem sidera tricent.

IL. LEBES.
Horrida, curva, capax, patulis fabricata metallis Pendeo nec caelum tangens terramve profundam, Ignibus ardescens necnon et gurgite fervens;
Sic geminas vario patior discrimine pugnas,
Dum latices limphae tolero flammasque feroces.
L. MYRIFYLLON.
Prorsus Achivorum lingua pariterque Latina Mille vocor viridi folium dB cespite natum. Idcirco decies centenum nomen habebo, Cauliculis florens quoniam sic nulla frutescit Herba per innumeros telluris limite sulcos.
LI. ELIOTROPUS.
Sponte mea nascor fecundo cespite vernans; Fulgida de croceo flavescunt culmina flore.

Occiduo claudor, sic orto sole patesco: Unde prudentes posuerunt nomina Graeci.
LII. CANDELA.
Materia duplici palmis plasmabar apertis.
Interiora mihi candescunt: viscera lino
Seu certe gracili iunco spoliata nitescunt;
Sed nunc exterius flavescunt corpora flore,
Quae flammasque focosque laremque vomentia fundunt, Et crebro lacrimae stillant de frontibus udae.
Sic tamen horrendas noctis repello latebras; Reliquias cinerum mox viscera tosta relinquunt.
LIII. ARCTURUS.
Sidereis stipor turmis in vertice mundi: Esseda famoso gesto cognomina vulgo;

In giro volvens iugiter non vergo deorsum, Cetera ceu properant caelorum lumina ponto. Hac gaza ditor, quoniam sum proximus axi, Qui Ripheis Scithiae praelatus montibus errat, Vergilias numeris aequans in arce polorum; Pars cuius inferior Stigia Letheaque palude Fertur et inferni manibus succumbere nigris.
LIV. COCUMA DUPLEX.
Credere quis poterit tantis spectacula causis Temperet et fatis rerum contraria fata?
Ecce larem, laticem quoque gesto in viscere ventris, Nec tamen undantes vincunt incendia limphae Ignibus aut atris siccantur flumina fontis,
Foedera sed pacis sunt flammas inter et undas; Malleus in primo memet formabat et incus.

LV. CRISMAL.
Alma domus veneror divino munere plena, Valvas sed nullus reserat nec limina pandit, Culmina ni fuerint aulis sublata quaternis,
Et licet exterius rutilent de corpore gemmae, Aurea dum fulvis flavescit bulla metallis,
Sed tamen uberius ditantur viscera crassa
Intus, qua species flagrat pulcherrima Christi: Candida sanctarum sic floret gloria rerum,
Nec trabis in templo, surgunt nec tecta columnis.
LVI. CASTOR.
Hospes praeruptis habitans in margine ripis
Non sum torpescens, oris sed belliger armis, Quin potius duro vitam sustento labore
Grossaque prosternens mox ligna securibus uncis; Humidus in fundo, tranat qua piscis, aquoso Saepe caput proprium tingens in gurgite mergo. Vulnera fibrarum necnon et lurida tabo
Membra medens pestemque luemque resolvo necantem; Libris corrosis et cortice vescor amara.

LVII. AQUILA.
Armiger infausti Iovis et raptor Ganimidis Quamquam pellaces cantarent carmine vates,
Non fueram praepes, quo fertur Dardana proles, Sed magis in summis cicnos agitabo fugaces Arsantesque grues proturbo sub aetheris axe. Corpora dum senio corrumpit fessa vetustas, Fontibus in liquidis mergentis membra madescunt; Post haec restauror praeclaro lumine Phoebi.
LVIII. VESPER SIDUS.
Tempore de primo noctis mihi nomen adhaesit, Occiduas mundi complector cardine partes; Oceano Titan dum corpus tinxerit almum
Et polus in glaucis relabens volvitur undis,
Tum sequor, in vitreis recondens lumina campis Et fortunatus, subito ni tollar ab aethra,
Ut furvas lumen noctis depelleret umbras.

LIX. PENNA.
Me dudum genuit candens onocrotalus albam, Gutture qui patulo sorbet de gurgite limphas. Pergo per albentes directo tramite campos Candentique viae vestigia caerula linquo, Lucida nigratis fuscans anfractibus arva.
Nec satis est unum per campos pandere callem, Semita quin potius milleno tramite tendit,
Quae non errantes ad caeli culmina vexit.
LX. MONOCERUS.
Collibus in celsis saevi discrimina Martis, Quamvis venator frustra latrante moloso Garriat arcister contorquens spicula ferri, Nil vereor, magnis sed fretus viribus altos Belliger impugnans elefantes vulnere sterno.

Heu! fortuna ferox, quae me sic arte fefellit,
Dum trucido grandes et virgine vincor inermi!
Nam gremium pandens mox pulchra puerpera prendit Et voti compos celsam deducit ad urbem.
Indidit ex cornu nomen mihi lingua Pelasga;
Sic itidem propria dixerunt voce Latini.
LXI. PUGIO.
De terrae gremiis formabar primitus arte; Materia trucibus processit cetera tauris
Aut potius putidis constat fabricata capellis.
Per me multorum clauduntur lumina leto,
Qui domini nudus nitor defendere vitam.
Nam domus est constructa mihi de tergore secto Necnon et tabulis, quas findunt stipite, rasis.
LXII. FAMFALUCA.
De madido nascor rorantibus aethere guttis Turgida concrescens liquido de flumine lapsu, Sed me nulla valet manus udo gurgite nantem Tangere, ni statim rumpantur viscera tactu

Et fragilis tenues flatus discedat in auras. Ante catervatim per limphas duco cohortes, Dum plures ortu comites potiuntur eodem.
LXIII. CORBUS.
Dum genus humanum truculenta fluenta necarent Et nova mortales multarent aequora cunctos Exceptis raris, gignunt qui semina saecli,
Primus viventum perdebam foedera iuris
Imperio patris contemnens subdere colla;
Unde puto dudum versu dixisse poetam:
Abluit in terris, quidquid deliquit in undis.
Nam sobolem numquam dapibus saturabo ciborum, Ni prius in pulpis plumas nigrescere cernam,
Littera tollatur: post haec sine prole manebo.
LXIV. COLUMBA.
Cum Deus infandas iam plecteret aequore noxas Ablueretque simul scelerum contagia limphis, Prima praecepti complevi iussa parentis Portendens fructu terris venisse salutem.
Mitia quapropter semper praecordia gesto Et felix praepes nigro sine felle manebo.

LXV. MURICEPS.
Fida satis custos conservans pervigil aedes Noctibus in furvis caecas lustrabo latebras Atris haud perdens oculorum lumen in antris. Furibus invisis, vastant qui farris acervos, Insidiis tacite dispono scandala mortis.
Et vaga venatrix rimabor lustra ferarum,
Nec volo cum canibus turmas agitare fugaces, Qui mihi latrantes crudelia bella ciebunt. Gens exosa mihi tradebat nomen habendum.

LXVI. MOLA.
Nos sumus aequales communi sorte sorores,
Quae damus ex nostro cunctis alimenta labore. Par labor ambarum, dispar fortuna duarum; Altera nam cursat, quod numquam altera gessit;
Nec tamen invidiae stimulis agitamur acerbis: Utraque, quod mandit, quod ruminat ore patenti, Comminuens reddit famulans sine fraude maligna.
LXVII. CRIBELLUS.
Sicca pruinosam crebris effundo fenestris
Candentemque nivem iactans de viscere furvo;

Et tamen omnis amat, quamvis sit frigida, nimbo Densior et nebulis late spargatur in aula.
Qua sine mortales grassantur funere leti
(Sie animae pariter pereunt, dum vita fateseit)
Et qua ditati contemnunt limina Ditis.
Liquitur in prunis numquam torrentibus haec nix, Sed, mirum dictu, magis indurescit ad ignem.
LXVIII. SALPIX.
Sum cava, bellantum crepitu quae corda ciebo, Vocibus horrendis stimulans in bella cohortes. Idcirco reboans tanto clamore resulto,
Quod nulla interius obtundant viscera vocem; Spiritus in toto sed regnant corpore flabra.
Garrula me poterit numquam superare cicada Aut arguta simul cantans luscinia ruscis, Quam lingua propria dicunt acalantida Graeci.
LXIX. TAXUS.
Semper habens virides frondenti in corpore crines Tempore non ullo viduabor tegmine spisso, Circius et Boreas quamvis et flamina Chauri Viribus horrendis studeant deglobere frontem;

Sed rae pestiferam fecerunt fata reorum, Cumque venenatus glescit de corpore stipes, Lurcones rabidi quem carpunt rictibus oris, Occido mandentum mox plura cadavera leto.
LXX. TORTELLA.
De terris orior candenti corpore pelta
Et nive fecunda, Yulcani torre rigescens, Carior et multo quam cetera scuta duelli;
Nec tamen in medio clipei stat ferreus umbo. Me sine quid prodest dirorum parma virorum? Vix artus animaeque carerent tramite mortis, Ni forsan validis refrager viribus Orco.
LXXI. PISCIS.
Me pedibus manibusque simul fraudaverat almus Arbiter, immensum primo dum pangeret orbem. Fulcior haud volitans veloci praepetis ala Spiritus alterno vegitat nec corpora flatu. Quamvis in caelis convexa cacumina cernam, Non tamen undosi contemno marmora ponti.

LXXII. COLOSUS.
Omnia membra mihi plasmavit corporis auctor,
Nec tamen ex isdem membrorum munia sumpsi, Pergere nec plantis oculis nec cernere possum, Quamquam nunc patulae constent sub fronte fenestrae. Nullus anhelanti procedit viscere flatus
Spicula nec geminis nitor torquere lacertis. Heu! frustra factor confinxit corpus inorme, Totis membrorum dum frauder sensibus intus.
LXXIII. FONS.
Per cava telluris clam serpo celerrimus antra Flexos venarum girans anfractibus orbes;
Cum caream vita sensu quoque funditus expers, Quis numerus capiat vel quis laterculus aequet,
Vita viventum generem quot milia partu?
His neque per caelum rutilantis sidera sperae Fluctivagi ponti nec compensantur harenae.

LXXIV. FUNDIBALUM.
Glauca seges lini vernans ex aequore campi
Et tergus mihi tradebant primordia fati.
Bina mihi constant torto retinacula filo,
Ex quibus immensum trucidabam mole tirannum, Cum cuperent olim gentis saevire falanges.
Plus amo cum tereti bellum decernere saxo Quam duris pugnans ferrata cuspide contis. Tres digiti totum versant super ardua corpus; Erro caput circa tenues et tendor in auras.
LXXV. CRABRO.
Aera per sudum nunc binis remigo pennis Horridus et grossae depromo murmura vocis Inque cavo densis conversor stipite turmis Dulcia conficiens propriis alimenta catervis,
Et tamen humanis horrent haec pabula buccis. Sed quicumque cupit disrumpens foedera pacis Dirus commaculare domum sub culmine querno, Extemplo socias in bellum clamo cohortes, Dumque catervatim stridunt et spicula trudunt, Agmina defugiunt iaculis exterrita diris:

Insontes hosti sic torquent tela nocenti Plurima, quae constant tetris infecta venenis.
LXXYI. MELARIUS.
Fausta fuit primo mundi nascentis origo, Donec prostratus succumberet arte maligni; Ex me tunc priscae processit causa ruinae, Dulcia quae rudibus tradebam mala colonis.
En iterum mundo testor remeasse salutem, Stipite de patulo dum penderet arbiter orbis Et poenas lueret soboles veneranda Tonantis,
LXXVII. FICULNEA.
Quis prior in mundo deprompsit tegmina vestis Aut quis clementer miserum protexit egenum? Irrita non referam verbis nec frivola fingam. Primitus in terra proprio de corpore peplum,
Ut fama fertur, produxi frondibus altis;
Carica me curvat, dum massis pabula praestat, Sedulus agricola brumae quas tempore mandit.

LXXVIIL CUPA VINARIA.
En, plures debrians impendo pocula Bacchi, Vinitor expressit quae flavescentibus uvis Pampinus et viridi genuit de palmite botris, Nectare cauponis complens ex vite tabernam. Sic mea turgescunt ad plenum viscera musto, Et tamen inflatum non vexat crapula corpus, Quamvis hoc nectar centenis hauserit urnis. Proles sum terrae glescens in saltibus altis; Materiam cuneis findit sed cultor agrestis
Pinos evertens altas et robora ferro.
LXXIX. SOL ET LUNA.
Non nos Saturni genuit spurcissima proles Iupiter, immensum fingunt quem carmina vatum, Nec fuit in Delo mater Latona creatrix; Cynthia non dicor nec frater Apollo vocatur, Sed potius summi genuit regnator Olimpi,
Qui nunc in caelis excelsae praesidet arci.

Dividimus mundum communi lege quadratum: Nocturnos regimus cursus et frena dierum.
Ni soror et frater vaga saecula iure gubernent, Heu! chaos immensum clauderet cuncta latebris Atraque nunc Erebi regnarent Tartara nigri.
LXXX. CALIX VITREUS.
De rimis lapidum profluxi flumine lento,
Dum frangant flammae saxorum viscera dura
Et laxis ardor fornacis regnat habenis;
Nunc mihi forma capax glacieque simillima lucet. Nempe volunt plures collum constringere dextra Et pulchre digitis lubricum comprendere corpus; Sed mentes muto, dum labris oscula trado
Dulcia compressis impendens basia buccis,
Atque, pedum gressus titubantes sterno ruina.
LXXXI. LUCIFER.
Semper ego clarum praecedo lumine lumen Signifer et Phoebi, lustrat qui limpidus orbem,

Per caelum gradiens obliquo tramite flector; Eoas partes amo, dum iubar inde meabit Pinibus Indorum, cernunt qui lumina primi. O felix olim servata lege Tonantis!
Heu! post haec cecidi proterva mente superbus; Ultio quapropter funestum perculit hostem.
Sex igitur comites meeum super aethera scandunt, Gnarus quos poterit per biblos pandere lector.
LXXXII. MUSTELA.
Discolor in curvis conversor quadripes antris Pugnas exercens dira cum gente draconum. Non ego dilecta turgesco prole mariti,
Nec fecunda viro sobolem sic edidit alvus, Residuae matres ut sumunt semina partus; Quin magis ex aure praegnantur viscera fetu. Si vero proles patitur discrimina mortis,
Dicor habere rudem componens arte medelam.

LXXXIIL IVVENCUS.
Arida spumosis dissolvens faucibus ora
Bis binis bibulus potum de fontibus hausi. Vivens nam terrae glebas cum stirpibus imis Nisu virtutis validae disrumpo feraces;
At vero linquit dum spiritus algida membra, Nexibus horrendis homines constringere possum.
LXXXIV. SCROFA PRAEGNANS.
Nunc mihi sunt oculi bis seni in corpore solo
Bis ternumque caput, sed cetera membra gubernant. Nam gradior pedibus suffultus bis duodenis,
Sed decies novem sunt et sex corporis ungues, Sinzigias numero pariter similabo pedestres. Populus et taxus, viridi quoque fronde salicta Sunt invisa mihi, sed fagos glandibus uncas, Fructiferas itidem florenti vertice quercus
Diligo; sic nemorosa simul non spernitur ilex.

LXXXV. CAECUS NATUS.
Iam referam verbis tibi, quod vix credere possis, Cum constet verum fallant nec frivola mentem. Nam dudum dederam soboli munuscula grata, Tradere quae numquam poterat mihi quislibet alter, Dum Deus ex alto fraudaret munere claro,
In quo cunctorum gaudent praecordia dono.
LXXXVI. ARIES.
Sum namque armatus rugosis cornibus horrens, Herbas arvorum buccis decerpo virentes,
Et tamen astrifero procedens agmine stipor, Culmina caelorum quae scandunt celsa catervis. Turritas urbes capitis certamine quasso
Oppida murorum prosternens arcibus altis.
Induo mortales retorto stamine pepli;
Littera quindecima praestat, quod pars domus adsto.
LXXXVII. CLIPEVS.
De salicis trunco, pecoris quoque tergore raso Componor patiens discrimina cruda duelli.

Semper ego proprio gestantis corpore corpus Conservabo, viri vitam ne dempserit Orcus. Quis tantos casus aut quis tam plurima leti Suscipit in bello crudelis vulnera miles?
LXXXVIII. BASILISCUS.
Callidior cunctis aura vescentibus aethrae
Late per mundum dispersi semina mortis; Unde horrenda seges diris succrevit aristis, Quam metit ad scelera scortator falce maligna; Cornigeri multum vereor certamina cervi. Namque senescenti spoliabor pelle vetustus Atque nova rursus fretus remanebo iuventa.
LXXXIX. ARCA LIBRARIA.
Nunc mea divinis complentur viscera verbis Totaque sacratos gestant praecordia biblos;
At tamen ex isdem nequeo cognoscere quicquam: Infelix fato fraudabor munere tali,
Dum tollunt dirae librorum lumina Parcae.

xc. PUERPERA GEMINAS ENIXA.
Sunt mihi sex oculi, totidem simul auribus hausi, Sed digitos decies senos in corpore gesto;
Ex quibus ecce quater denis de carne revulsis Quinquies at tantum video remanere quaternos.
XCI. PALMA.
Omnipotens auctor, nutu qui cuncta creavit,
Mi dedit in mundo tam victrix nomen habendum. Nomine nempe meo florescit gloria regum, Martiribus necnon, dum vincunt proelia mundi, Edita caelestis prensant et praemia vitae; Frondigeris tegitur bellantum turma coronis
Et viridi ramo victor certamine miles.
In summo capitis densescit vertice vellus,
Ex quo multiplicis torquentur tegmina pepli;
Sic quoque mellifluis escarum pasco saginis Nectare per populos tribuens alimenta ciborum.

XCII. FARUS EDITISSIMA.
Rupibus in celsis, qua tundunt caerula cautes Et salis undantes turgescunt aequore fluctus, Machina me summis construxit molibus amplam, Navigeros calles ut pandam classibus index.
Non maris aequoreos lustrabam remige campos Nec ratibus pontum sulcabam tramite flexo
Et tamen immensis errantes fluctibus actos Arcibus ex celsis signans ad litora duco Flammiger imponens torres in turribus altis,
Ignea brumales dum condunt sidera nimbi.
XCIII. SCINTILLA.
Quae res in terris armatur robore tanto
Aut paribus fungi nitatur viribus audax?
Parva mihi primo constant exordia vitae,
Sed gracilis grandes soleo prosternere leto, Quod letum proprii gestant penetralia ventris. Nam saltus nemorum densos pariterque frutecta

Piniferosque simul montes cum molibus altos
Truxque rapaxque capaxque feroxque sub aethere spargo Et minor existens gracili quam corpore senifes,
Frigida dum genetrix dura generaret ab alvo
Primitus ex utero producens pignora gentis,
XCIV. EBULUS.
Sambucus, in silva putris dum fronde virescit, Est mihi par foliis; nam glesco surculus arvis Nigros bacarum portans in fronte corimbos. Quem medici multum ruris per terga virentem,
Cum scabies morbi pulpas irrepserit aegras, Lustrantes orbem crebro quaesisse feruntur: Cladibus horrendae, dum vexat viscera tabo, Ne virus serpat, possum succurrere, leprae, Sic olidas hominum restaurans germine fibras.

XCV. SCILLA.
Ecce, molosorum nomen mihi fata dederunt (Argolicae gentis sic promit lingua loquelis), Ex quo me dirae fallebant carmina Circae, Quae fontis liquidi maculabat flumina verbis: Femora cum cruribus, suras cum poplite bino Abstulit immiscens crudelis verba virago. Pignora nunc pavidi referunt ululantia nautae, Tonsis dum trudunt classes et caerula findunt Vastos verrentes fluctus grassante procella, Palmula qua remis succurrit panda per undas, Auscultare procul, quae latrant inguina circum. Sic me pellexit dudum Titania proles,
Ut merito vivam salsis in fluctibus exui.
XCVI. ELEFANS.
Ferratas acies et denso milite turmas,
Bellandi miseros stimulat quos vana cupido, Dum maculare student armis pia foedera regni Salpix et sorbet ventosis flatibus auras

Raucaque clangenti resultant classica sistro, Cernere non pavidus didici trux murmura Martis. Quamquam me turpem nascendi fecerit auctor, Editus ex alvo dum sumpsi munera vitae,
Ecce tamen morti successit gloria formae,
Letifer in fibras dum finis serpat apertas;
Bratea non auri fulvis pretiosa metallis,
Quamvis gemmarum constent ornata lucernis, Vincere, non quibunt falerarum floribus umquam. Me flecti genibus fessum natura negavit
Poplite seu curvo palpebris tradere somnos,
Quin potius vitam compellor degere stando.
XCVII. NOX.
Florida me genuit nigrantem corpore tellus Et nil fecundum stereli de viscere promo, Quamvis Eumenidum narrantes carmine vates Tartaream partu testentur gignere prolem.
Nulla mihi constat certi substantia partus,
Sed modo quadratum complector caerula mundum. Est inimica mihi, quae cunctis constat amica, Saecula dum lustrat, lampas Titania Phoebi;

Diri latrones me semper amare solebant, Quos gremio tectos nitor defendere fusco.
Yergilium constat caram cecinisse sororem:
Ingrediturque solo et caput inter nubila condit
Monstrum horrendum, ingens, cui quot sunt corpore plumae, Tot vigiles oculi subter, mirabile dictu,
Tot linguae, totidem ora sonant, tot subrigit auris;
Nocte volat caeli medio terraeque per umbras.
XCVIII. ELLEBORUS.
Ostriger en arvo vernabam frondibus hirtis Conquilio similis: sic cocci murice rubro Purpureus stillat sanguis de palmite guttis. Exuvias vitae mandenti tollere nolo
Mitia nec penitus spoliabunt mente venena; Sed tamen insanum vexat dementia cordis, Dum rotat in giro vecors vertigine membra,

IC. CAMELLUS.
Consul eram quondam, Romanus miles equester Arbiter imperio dum regni sceptra regebat; Nunc onus horrendum reportant corpora gippi Et premit immensum truculentae sarcina molis. Terreo cornipedum nunc velox agmen equorum,
Qui trepidi fugiunt mox quadripedante meatu, Dum trucis aspectant immensos corporis artus.
C. CREATURA.
Conditor, aeternis fulcit qui saecla columnis, Rector regnorum, frenans et fulmina lege, Pendula dum patuli vertuntur culmina caeli, Me varium fecit, primo dum conderet orbem.
Pervigil excubiis: numquam dormire iuvabit, Sed tamen extemplo clauduntur lumina somno; Nam Deus ut propria mundum dicione gubernat, Sic ego complector sub caeli cardine cuncta. Segnior est nullus, quoniam me larbula terret,

Setigero rursus constans audacior apro;
Nullus me superat cupiens vexilla triumphi
Ni Deus, aethrali summus qui regnat in arce. Prorsus odorato ture flagrantior halans
Olfactum ambrosiae, necnon crescentia glebae Lilia purpureis possum conexa rosetis
Vincere spirantis nardi dulcedine plena;
Nunc olida caeni squalentis sorde putresco. Omnia, quaeque polo sunt subter et axe reguntur, Dum pater arcitenens concessit, jure guberno; Grossas et graciles rerum comprenso figuras. Altior, en, caelo rimor secreta Tonantis
Et tamen inferior terris tetra Tartara cerno;
Nam senior mundo praecessi tempora prisca, Ecce, tamen matris horno generabar ab alvo Pulchrior auratis, dum fulget fibula, bullis, Horridior ramnis et spretis vilior algis.
Latior, en, patulis terrarum finibus exto
Et tamen in media concludor parte pugilli, Frigidior brumis necnon candente pruina,

Cum sim Vulcani flammis torrentibus ardens, Dulcior in palato quam lenti nectaris haustus Dirior et rursus quam glauca absinthia campi. Mando dapes mordax lurconum more Ciclopum, Cum possim iugiter sine victu vivere felix.
Plus pernix aquilis, Zephiri velocior alis,
Necnon accipitre properantior, et tamen horrens Lumbricus et limax et tarda testudo palustris Atque, fimi soboles sordentis, cantarus ater
Me dicto citius vincunt certamine cursus.
Sum gravior plumbo: scopulorum pondera vergo; Sum levior pluma, cedit cui tippula limphae; Nam silici, densas quae fudit viscere flammas, Durior aut ferro, tostis sed mollior extis. Cincinnos capitis nam gesto cacumine nullos, Ornent qui frontem pompis et tempora setis, Cum mihi caesaries volitent de vertice crispae, Plus calamistratis se comunt quae calamistro. Pinguior, en, multo scrofarum axungia glesco, Glandiferis iterum referunt dum corpora fagis


Atque saginata laetantur carne subulci;
Sed me dira famis macie torquebit egenam, Pallida dum iugiter dapibus spoliabor opimis. Limpida sum, fateor, Titanis clarior orbe, Candidior nivibus, dum ningit vellera nimbus,
Carceris et multo tenebris obscurior atris
Atque latebrosis, ambit quas Tartarus, umbris. Ut globus astrorum plasmor teres atque rotunda Sperula seu pilae necnon et forma cristalli;
Et versa vice protendor ceu Serica pensa
In gracilem porrecta panum seu stamina pepli. Senis, ecce, plagis, latus qua panditur orbis, Ulterior multo tendor, mirabile fatu;
Infra me suprave nihil per saecula constat
Ni rerum genitor mundum sermone coercens. Grandior in glaucis ballena fluctibus atra
Et minor exiguo, sulcat qui corpora, verme
Aut modico, Phoebi radiis qui vibrat, atomo; Centenis pedibus gradior per gramina ruris
Et penitus numquam per terram pergo pedester.
Sic mea prudentes superat sapientia sofos,

Nec tamen in biblis docuit me littera dives Aut umquam quivi, quid constet sillaba, nosse. Siccior aestivo torrentis caumate solis,
Rore madens iterum plus uda flumine fontis; Salsior et multo tumidi quam marmora ponti Et gelidis terrae limphis insulsior erro, Multiplici specie cunctorum compta colorum, Ex quibus ornatur praesentis machina mundi, Lurida cum toto nunc sim fraudata colore.
Auscultate mei credentes famina verbi, Pandere quae poterit gnarus vix ore magister Et tamen infitians non retur frivola lector! Sciscitor inflatos, fungar quo nomine, sofos.
EXPLICIUNT ENIGMATA.


