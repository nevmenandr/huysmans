PRAEFATIO In priorem hujus operis tomum auctoris ipsius ad ELISACHARUM 
suum praeceptorem.

-----------------------------------------------------------
Cum torpentia quorumdam ingenia industria prudentium excitare soleat, ne, 
ignaviae depressa sopore, otio languenti inutiliter contabescant, sed caligine 
detersa somnolentiae expergiscantur, ut quibus prodesse potuerint scribendo 
vel docendo, accurate hoc agere studeant; ne de talento male defosso terribilem 
Domini promulgatam audiant quandoque sententiam: tu quidem, mi dilectissime 
Elisachare, et amore insatiabilis sophiae venerande praeceptor, post caeteros 
quos stimulis instanter charitatis agitare soles, ut vigilantes fideliter 
ea quae eis credita sunt domini sui famulis tempore distribuant opportuno, 
tandem meam agressus parvitatem, jussisti ut perscrutando diligenter volumina 
antiquorum seu hagiographorum, sive etiam gentilium
-----------------------------------------------------------
scriptorum, quaecunque pertinent ad historiae veritatem, breviter ac lucide 
colligere desudarem, a conditione quidem primi hominis usque ad Christi 
nativitatem Domini: eo scilicet modo, ut quidquid de primo saeculo quod 
ante generalem fuerat cataclysmum, sive de secundo quod fuit post diluvium 
usque ad nativitatem Abrahae, et regis Assyriorum Nini regnum, nostri sive 
gentiles senserunt scriptores, pandere diligentius curarem. Quaestiones 
etiam difficiles, quae per haec tempora in scriptis habentur legislatoris, 
enodare non negligere, quantum attinet ad historiae veritatem. Inde autem 
per reges Assyriorum, Medorum atque Persarum, sive Graecorum, et usque 
ad Octaviani Caesaris monarchiam, ad quas gentes Assyriorum derivando regnum
-----------------------------------------------------------
per succedentia pervenit tempora: in populo autem Dei per patriarchas, 
judices, reges ac sacerdotes, iterumque reges, numerum custodire annorum 
cautius observarem, et ea quae gesta in saeculis mundi partibus, et memoria 
sunt digna, adnotarem; ut quaeque immortaliter per singula frequentantur 
tempora, quando vel ubi fuerint, qui tunc etiam impetraverint in eminentioribus 
regnis, vel qui populo Dei praefuerint, ostenderem. Insuper a destructione 
templi Hierosolymitani usque ad Domini nativitatem Christi, quaeque in 
populo gesta sunt Judaeorum, quoniam confusa propter calamitates quae eis 
acciderunt esse videntur, ordinando summatim colligere instigasti. Haec 
quidem omnia ceu pieta brevi in tabula meae ostendens parvitati, nullam 
excusationis
-----------------------------------------------------------
occasionem reliquisti, sed potius operam dare imperasti. Igitur auxilio 
Dei adjutus, qui facit mutos loqui, non temeritatis, sed obedientiae gratia, 
hoc tam ingens parva cum cymba ignarus nauta pelagus navigare coepi. Sed 
si maris se immutaverit serenitas, fluctusque intumuerint, tu qui jussisti 
naufrago porrige manum. Quamvis enim ecclesiasticis alligatus ac saecularibus 
negotiis, lingua praepeditus, sensu obtusus, hoc tam magnum ineruditus 
tiro arripui opus, quod sapientibus erat commmittendum: tamen quia tuae 
hoc non potui negare benevolentiae, tibi examinandum mitto, et si utile 
adjudicaveris fore, non magis acceptum feretur scribenti quam censori. 
Porro nomina auctorum ex quibus ea collegi quae in septem libris conclusi, 
idcirco non
-----------------------------------------------------------
ubique inserui (ut praemonuisti), quoniam in his in quibus concordare videbantur, 
sensum eorum quae elegeram compendiose complexus sub brevitate dictare 
studui. Eorum autem nomina adnotare decrevi, sive nostrorum, sive gentilium, 
sententiasque illorum assumpsi, ut in suis habentur libris, qui variando 
a caeteris exorbitare videntur. Obsecro itaque
-----------------------------------------------------------
candidum lectorem ne praesumptioni tribuat meae imbecillitatis si quid 
in his ei displicuerit libris, sed obedientiae. Nec temere reprehendat, 
antequam diligentius eos legerit auctores ex quibus nos haec decerpsimus, 
et ad quos eorumdem quoque fidem referimus.



        EJUSDEM AD EUMDEM CARMEN HEXAMETRUM.


------------------------------------------------------------


-----------------------------------------------------------
Te duce, Christe, via facilis nos ire per omnes,

Quod natura negat, varios fessosque labores,

Das qui ausu fragili, das grandia vincere posse,


-----------------------------------------------------------
Parvula mens trepidat hominum quae tangere dura,

Miratur tetigisse quidem, gaudet superasse,

Si quid enim fuerit dignum laude et memorandum,

Nec sibi, sed Domino, tribuat quae gesta videntur:

Qui dedit ingenium stolido, qui cuncta gubernat,

In coelis, terris, perque omnia saecula semper:

Cujus ego auxilio jutus, non viribus aequis,


-----------------------------------------------------------
Arripui celsos saecli transcendere colles.
 
Quae ut fuerint calamo pingam per tempora prisca.
 
Aeternos replicare dies ingentia regum


-----------------------------------------------------------
Tempore quo fuerint, ubi talia facta per orbem,

Quique viri fortes, portenta, fames, mala mundi,

Quas dederint clades populis civilia bella.
 
Triverit externas gentes infanda cupido:

Quos casus tribuit regnis improvida cura.
 
Haec cecini breviter memorans, venerande sacerdos,

Non ignota canens veterum, sed dicta priorum.
 

      




        INCIPIT CHRONICORUM TOMUS PRIOR, Continens ab exordio mundi usque 
ad Nativitatem Servatoris nostri Jesu Christi rerum gestarum historiam.
        LIBER PRIMUS.

          CAPUT PRIMUM. De eo quod pene omnes historiographi texere suas 
coeperint historias a Nino Assyriorum rege.
Dum aliquam temporum seriem commutatico sermone ex nobilium studiis, tam 
divinarum scriptorum historiarum, quam saecularium, et ex pluribus eorum 
paucos libando flosculos libris, seu ex diversorum vernantium pratorum 
floribus perstringere curarem, ut lector animadvertere facile valeret quid 
ex celebrioribus factis in singulis tam regum quam regnorum sit gestum 
temporibus, offendit meae imbecillitatis parvitas, omnes pene historiographos, 
maxime autem Graecorum, atque Latinorum, a Nino Beli filio, rege gentium 
multarum, scilicet, primo suas gestorum inchoasse narrationes, praecipue 
videlicet
-----------------------------------------------------------
bellorum casus, regum regionumque destitutiones, atque hominum miserias, 
et ut eorum instruimur assertionibus, nihil aliud esse bella, nisi ad alterutrum 
vergentia mala, quae studiosissime descripserunt. Transacta autem retro 
saecula, ac si sine vitio forent (ut quibusdam illorum placuit) et homines 
ritu pecorum irrationabilium prius vixissent, intacta reliquerunt. Igitur 
auxilio omnipotentis Dei fultus, atque auctoritate divinae Scripturae fretus, 
ab ipso protoplasto exordium meae narrationis sumere curavi:
-----------------------------------------------------------
qui primus parens auctorque mortalium hominum ultimus in fabrica Dei conditus 
est, sexta scilicet die. Post ejus namque conditionem Dominum cessasse 
a nova operatione, non autem a gubernatione creaturarum haud dubium est. 
Qua de re Scriptura commemorat Dominum requievisse die septimo ab omnibus 
operibus suis.
        

          CAPUT II. Cur homo novissimus in creaturis conditus sit.
Quaeri tamen potest cur homo in conditione ultimus creatus sit, sexto scilicet 
die, cum constet propter intelligentiam nobiliorem esse hominem caeteris 
creaturis, quae in praecedentibus factae commemorantur diebus, nisi ut 
prius conderetur mundus quasi domus, et sic demum introduceretur dominus, 
id est,
-----------------------------------------------------------
habitator domus.
        

          CAPUT III. Quomodo ad imaginem et similitudinem Dei homo sit 
conditus.
Qui etiam ad imaginem et similitudinem Dei est conditus, quam videlicet 
imaginem atque similitudinem in rationalis animae intellectu, non in corporis 
forma esse novimus, juxta quod ait Apostolus: Renovamini spiritu mentis 
vestrae, et induite novum hominem, qui secundum Deum creatus est. Et alibi:
-----------------------------------------------------------
Exuentes vos, inquit, veterem hominem, induite novum, qui renovatur in 
agnitione Dei, secundum imaginem ejus qui creavit eum. Quamvis et ipsum 
corpus nostrum ita sit fabricatum, ut ostendat nos meliores esse quam reliqua 
animalia. Illa enim omnia inclinata sunt ad terram; hominis autem corpus 
erectum est, ut manifestet animam nostram in supernis ad spiritalia debere 
semper esse erectam. Igitur inter imaginem et similitudinem hoc distat, 
quod imago Dei in immortalitate animae est. Unde etiam anima peccatrix 
imago Dei esse non desistit: similitudo in moribus constat. Quam ob rem 
non nisi anima sancta similitudinem Dei habet, in eo enim suo creatori 
similis est, in quo angelis sanctis erit aequalis.
        

          CAPUT IV. De obedientia homini a Deo data.
dem etiam sator hominum colonus paradisi constituitur, ut in eo feliciter, 
si praeceptum mandati obediendo servaret, absque ullis calamitatibus, aut 
metu mortis, aeternis fruendo gaudiis viveret; sin autem inobediens existeret, 
privatus aeterna felicitate, miseriis subjaceret mortis: quas est expertus, 
dum vetitum contigit lignum, de quo inhibitus fuerat ne illud tangeret. 
Sic ergo primus parens a paradisiaca amoenitate depulsus est, cum sua conjuge, 
quam Apostolus diabolica fraude deceptam dicit, ipsum vero Adam non deceptum, 
sed causa suae sociae fuisse transgressum.
        

          CAPUT V. De ligno scientiae boni et mali in paradiso, et de ligno 
vitae.
Erat utique in paradiso corporaliter lignum, quod nuncupatur lignum vitae, 
sicut et petra quae percussa aquas praebuit in eremo populo Dei, quamvis 
significarent mystice Christum. Quod propterea lignum vitae dictum est, 
quoniam dum illi homines inde gustarent, nec morbo nec senectute deficerent. 
In caeteris enim erat alimentum, in isto sacramentum, lignumque scientiae 
boni et mali, non quod ipsum in sua natura lignum esset rationale, vel 
scientiam boni et mali habuisset, sed propterea appellatum est boni et 
mali scientiae, quia homo per experimentum ab ipso didicit quod esset inobedientiae 
malum. Si quis vero de his plenius scire voluerit, patris Augustini
-----------------------------------------------------------
libros de Civitate Dei legat.
        

          CAPUT VI. De Abel a fratre suo Cain occiso, et de vindictis quas 
Cain pertulit.
Ergo Adae nati sunt filii masculi duo, in regione ad quam transmigravit 
eum Deus a paradiso, post suam praevaricationem. Quorum prior appellatur 
Cain, secundus autem Abel. Germani siquidem, sed diversis laetabantur studiis. 
Abel quidem junior, justitiam colebat, et in omnibus quaecunque gerebat 
Dominum putabat esse praesentem: cujus erat conversatio pastoralis. Cain 
autem erat quidem circa alia pessimus, et ad lucra solummodo semper intentus: 
terram vero primus arare coepit. Fratrem quippe hujusmodi
-----------------------------------------------------------
causa peremit. Nam cum eis Deo sacrificare placuisset, de frugibus quidem 
terrae munera Cain obtulit, Abel autem de primogenitis agnorum et lac. 
Deus enim hoc potius sacrificio delectatus est, quod spontanee et naturaliter 
ortum fuerat, et non in illo, quod ex inventione hominis avari natum videbatur. 
Quapropter Cain indignatus eo quod Abel fuisset a Deo praepositus: et hoc 
ita novit, ignis enim Dei sacrificium fratris consumpsit, et ejus intactum 
reliquit; quo stimulatus livore, fratrem suum Abel interemit.
        

          CAPUT VII. De exordio duarum civitatum.
Qua de re Dominus ad Cain ait: Ubi est Abel frater tuus? Qui respondit: 
Nescio. Dominus non tanquam
-----------------------------------------------------------
ignarus interrogat, sed tanquam judex reum, quem puniat. Putans enim Cain 
Deum latere quae gesserat, respondit: Nescio. Cui Deus ait: Arbitraris 
me quod gessisti nescire, qui cogitationem tuam, quam impie conceperas, 
inspiciens, ne opere consummares ante praemonui? Sed ne causeris injuste 
me adversum te proferre sententiam, ego tibi accusationem non infero, sed 
est testis qui te accusat, vox videlicet sanguinis fratris tui: qui clamat 
ad me de terra. Responditque Cain ad Dominum: Major est iniquitas mea quam 
ut veniam merear. Intellexit enim ex furia mentis, et ex tremore corporis 
quo agitabatur, se dignum interfici, et ait: Ecce ejicis me hodie a facie 
tua, et a facie terrae abscondar, et ero gemens super terram et omnis qui 
invenerit me,
-----------------------------------------------------------
occidet me. Verum Deus nolens eum compendio mortis finire cruciatus, nec 
tradi poenae, qua se ipse damnaverat, ait: Non sic, id est, non ut tu aestimas 
morieris et mortem pro remedio accipies, verum vives usque ad septimam 
generationem, et conscientiae tuae igne torqueberis, ita ut quicunque te 
occiderit, secundum duplicem intelligentiam, aut in septima generatione 
aut magno te liberabit cruciatu, non quod ipse qui percusserit Cain, septem 
ultionibus subjiciendus sit, sed quod septem vindictas, quae in Cain tanto 
tempore cucurrerunt, solvat interfector, occidens eum qui vitae fuerat 
derelictus ad poenam. Ut autem quod dicimus manifestius fiat, quotidianae 
consuetudinis ponamus exemplum. Loquitur inter verbera servus ad dominum: 
Quia incendi
-----------------------------------------------------------
domum tuam et universam substantiam dissipavi, interfice me. Dominusque 
respondeat: Non ut vis morieris, et finies morte supplicia, verum longo 
tempore custodieris ad vitam, et tam infeliciter in hac luce versaberis, 
ut quicunque te occiderit, beneficium praestet occiso, dum tam multis te 
liberaverit cruciatibus?
        

          CAPUT VIII. Quomodo Deus primis hominibus loqueretur, et de eo 
quod scriptum est: Nonne si recte offeras, recte autem non dividas, peccasti.
Quomodo Deus primis hominibus loqueretur quaeri solet, scilicet per creaturam 
subjectam velut eorum socius forma congrua loquebatur cum eis. Sed quid
-----------------------------------------------------------
profuit Cain? Nonne conceptum scelus in necando fratre, etiam post verbum 
divinum implevit? Illud vero quod dictum est: Nonne si recte quidem offeras, 
recte autem non dividas, peccasti? quia non lucet cur vel unde sit dictum, 
multos sensus peperit ejus obscuritas, cum divinarum Scripturarum quisque 
tractator secundum fidei regulam id conatur exponere. Recte quidem offertur 
sacrificium, cum offertur Deo vero, cui uni tantummodo sacrificandum est. 
Non autem recte dividitur, dum non discernuntur recte vel loca, vel tempora, 
vel res ipsae quae offeruntur, vel qui offert, et cui offertur, vel hi 
quibus ad vescendum distribuitur quod oblatum est, ut divisionem hic discretionem 
intelligamus. Sive cum offertur ubi non oportet, aut quod non ibi, sed 
alibi oportet, sive
-----------------------------------------------------------
cum offertur quando non oportet, sive cum id offertur quod nunquam penitus 
debuit, sive cum electiora sibi ejusdem generis retinet homo quam sunt 
ea quae offert Deo, sive ejus rei quae oblata est particeps profanus, aut 
quilibet, quod fas non est fieri: in quo autem horum, displicuerit Cain, 
facile non potest inveniri. Sed quoniam sicut Joannes ait, ex maligno erat, 
et ex invidentia occidit fratrem suum, fratris autem illius opera bona 
erant, datur intelligi, propterea Dominum non respexisse in munera ejus, 
quia hoc ipse male dividebat, dans Deo aliquid de suo, sibi autem seipsum. 
Quod omnes faciunt qui non Dei, sed suam sectantur voluntatem, non recte 
dividendo, hoc est, non recte vivendo. Dominus enim dans ei mandatum justum 
et bonum, dixit:
-----------------------------------------------------------
Quiesce, ad te enim conversio ejus, et tu dominaberis illius. Nunquid fratris? 
Absit. Cujus igitur, nisi peccati? Dixerat enim, Peccasti. Tum deinde addidit, 
Quiesce: ad te enim conversio ejus, et tu dominaberis illius. Potest quidem 
sic intelligi, ad ipsum hominem conversionem esse debere peccati, ut nulli 
alii quam sibi sciat tribuere quod peccat. Haec enim est salubris poenitentiae 
medicina, et veniae petitio congrua. At ubi ait, ad te enim conversio ejus, 
non subaudiatur erit, sed sit praecipientis videlicet, non praedicentis 
modo. Tunc enim dominabitur quisque peccato, si id sibi non defendendo 
praeposuerit, sed poenitendo subjecerit.
        

          CAPUT IX. De eo quod scriptum est: Cognovit Cain uxorem suam, 
et peperit ei Enoch, ex cujus nomine nuncupavit civitatem quam aedificaverat, 
et hoc qualiter conveniat, ut tres homines, qui tunc tantum erant, civitatem 
aedificarent.
Sequitur: Cognovit Cain uxorem suam, quae concepit et peperit Enoch, et 
aedificavit civitatem, et vocavit nomen ejus Enocha, ex nomine filii sui 
Enoch. Unde quaeri potest, dum non plures eo tempore quam viri quatuor, 
vel potius tres postea, quia fratrem frater occidit, fuisse viderentur 
in terra, quomodo Cain solus civitatem aedificasse dicitur. Sed quos hoc 
movet parum considerant, non omnes homines, qui tunc esse potuerunt scriptorem 
sacrae hujus historiae necesse habuisse nominare, sed eos
-----------------------------------------------------------
solos quos operis suscepti ratio postulabat: illos videlicet per quos ad 
Noe, ac deinde ad Abraham, genealogia texendo perduceretur. Nec enim consequens 
est ut istum primum filium genuisse credatur Cain, quia dictum est, cognovit 
uxorem suam, quasi tunc primitus ei commiscuisset. Nam de ipso Adam hoc 
dictum est, non solum quando conceptus est Cain primogenitus, verum etiam 
posterius: Cognovit, inquit, Adam Evam uxorem suam, quae concepit et peperit 
filium, et nominavit eum Seth. Unde intelligitur ita solere illam Scripturam 
loqui, quamvis non semper. Potuit enim fieri ut licet alios haberet filios, 
hunc tamen, propter aliquam causam, plus caeteris dilexerit. Non enim Judas 
primogenitus Jacob, ex quo Judaea dicta, et Judaei sunt nuncupati. Ergo
-----------------------------------------------------------
si Cain primogenitus Enoch, non ideo putandus est confestim filio nato 
ex ejus nomine civitati nomen dedisse, quia nec constitui tunc ab uno poterat. 
Aliud enim civitas non est quam hominum multitudo societasque. Sed cum 
illius hominis tanta cresceret numerositate familia, ut quantitatem populi 
jam haberet, tunc potuit fieri ut et civitas conderetur, et ex nomine primogeniti 
nuncuparetur. Ergo si attendat tunc temporis tam longaevos fuisse homines, 
ut qui minime vixerant septingentos quinquaginta vixisse reperiantur annos, 
nec eos solummodo habuisse filios quos Scriptura commemorat, cum subditur, 
genuit filios et filias, unde eis fecundissimam prolem fuisse datur intelligi. 
Ex quo conjici potest, quod si a nepote Abraham, Jacob videlicet, tanta
-----------------------------------------------------------
multitudo hominum multiplicari potuit in Aegypto intra annos trecentos, 
ut sexcenta millia fuissent, quando ascenderunt ex Aegypto, quid mirum 
homines, multam potuisse condere familiam, per spatium nongentorum annorum 
aut eo amplius, qui civitates aedificarent plurimas? Sed hanc civitatem 
Cain propter terrenam civitatem commemoratam fuisse, credibile est, quae 
ab ipso constitutionis conditore initium sumpsit. Hinc jam civitates duae 
exortae sunt, impiorum scilicet atque justorum. Justorum quidem fundamentum 
peregrinationis suscepit in Abel, ac deinde in Seth, et in posteritate 
ejus, ac sic laborando, peregrinatur usque ad praesens tempus. Ergo in 
prioribus saeculis, quamvis usque ad septimam progeniem in filiis Seth 
multipliciter fecundaretur
-----------------------------------------------------------
civitas Dei, tamen in paucis aedificata est ad comparationem iniquorum, 
quoadusque Dominus Christus, Deique Filius Deus ante saecula, homo in nostro 
tempore ex utero virginis Mariae sacratissimae procederet: qui verus Deus, 
verusque homo, ex duabus substantiis et una persona, novum lumen mundo 
resplenduit, ac deinceps per universum orbem in membris ejus haec civitas 
sancta fecundius aedificatur, et ad cives suos, angelos scilicet Dei, quotidie 
colligitur, quorum praesidiis in hac peregrinatione jugiter suffragatur. 
In Cain vero atque ejus cognatione latissime impiorum civitas fabricata 
est. Refert quidem de eo ille antiquitatum scriptor Josephus, quod postquam 
signum acceperat ut non interficeretur
-----------------------------------------------------------
a quibuscunque inveniretur bestiis, sed sine formidine per omnem terram, 
signo ei imposito quo notus fieret, vagus et profugus abiret, ab ea dejectus 
regione, in qua fratrem occiderat, et in qua cum patre habitaverat, multam 
peragrans terram cum sua uxore, tandem devenit in locum, qui Naida nuncupatur, 
ibique moratus est, in quo ei etiam filii nati sunt. At vero poenam illam 
non habuit pro emendatione, sed ad incrementum et ad libidinem suo potius 
nutrivit in corpore, licet cum injuria secum commorantium hanc haberet, 
augens donum multitudine pecuniarum, ex rapinis et violentia congestarum, 
ad luxuriam quoque et latrocinia suos invitans familiares, quorum doctor 
in scelestis studiis erat. Et simplicitatem quidem cum
-----------------------------------------------------------
qua prius vivebant homines, ad inventionem mensurarum et ponderum permutavit, 
integramque earum vitam ex earum rerum ignorantia ad calliditatem corruptionemque 
perduxit. Terminos terrae primus posuit, civitatesque constituit, murisque 
munivit, illicque suos coegit convenire domesticos. Hanc vero civitatem 
ab Enoch seniore filio suo Enocham appellavit, ut praediximus.
        

          CAPUT X. Quod aliter sentiant philosophi Graecorum et Latinorum 
de primo saeculo quam Hebraeorum.
Igitur philosophi Graecorum atque Latinorum longe aliter senserunt de primo 
saeculo quam Josephus referat, qui aurea prima nuncupant saecula, et tunc 
homines solo vacasse otio, et his tantummodo
-----------------------------------------------------------
frugibus fuisse contentos, quas terra sponte protulerat, et simplici aqua 
eos esse potatos, nec ullius carnis esum attigisse, autumant. Secundum 
quorum opinionem quidam ex nostris suum ita composuit carmen, quod huic 
nostro opusculo inserere libuit:Felix nimium prior aetas.
Contenta fidelibus arvis
Nec inerti perdita luxu:
Facili quae sera solebat
Jejunia solvere glande.
Non Bacchica munera norant,
Liquido confundere melle,
Nec lucida vellera Serum
Tyrio miscere veneno.
Somnos dabat herba salubres,
Potum quoque lubricus amnis,
Umbras altissima pinus.
Nondum maris alta secabant,
Nec mercibus undique lectis,

-----------------------------------------------------------
Nova littora viderat hospes,
Tunc classica saeva tacebant,
Odiis neque fusus acerbis,
Cruor horrida tinxerat arva.
Quid enim furor hosticus ulla
Vellet prior arma movere,
Cum vulnera saeva viderent,
Nec praemia sanguinis ulla?
Utinam modo nostra redirent
In mores tempora priscos!
Sed saevior ignibus Aethnae
Fervens amor ardet habendi.
Heu! primus quis fuit ille
Auri qui pondera tecti,
Gemmasque latere volentes,
Pretiosa pericula fodit?

Salustius enim collaudans breviter antiquiora tempora ait: Quando vita 
hominum sine cupiditate agebatur, et sua cuique satis placebant. Postea 
vero,
-----------------------------------------------------------
inquit, quam in Asia Cyrus, in Graecia Lacedaemonii et Athenienses coepere 
urbes atque nationes subigere, libidinem dominandi causam belli habuere, 
maximam gloriam, in maximo imperio putare, et caetera, quae ipse instituerat.
        

          CAPUT XI. De Seth filio Adam, qui placuit Deo, ejusque filiis 
ac nepotibus, qui usque ad septimam generationem mirabiliter sapientiam 
adinvenerunt, et demum in columnis scripserunt.
Igitur Adam, qui primus e terra factus est, post Abel quoque necem filii 
sui, et Cain depulsionem, cum ducentorum triginta esset annorum, genuit 
Seth. Qui adultus, virtuti studuit, et nomen Domini invocare coepit; et 
cum esset vir egregius, imitatores
-----------------------------------------------------------
sui filios reliquit. Ex ejus namque prosapia civitas Dei crevit. Refert 
enim Josephus de ejus filiis in hunc modum: Illi autem omnes cum boni fuissent 
orti in eadem terra, sine aliqua vexatione viventes, felicissime commorati 
sunt, nihilque eis usque ad vitae terminum crudele provenit. Disciplinam 
vero rerum coelestium, et ornatus earum primibus invenerunt. Jobal autem 
consanguineus eorum existens, musicam adinvenit et psalterium citharamque 
laudavit. Et ne dilaberentur ab hominibus quae ab eo inventa videbantur, 
aut antequam venirent ad cognitionem deperirent, cum praedixisset Adam 
exterminationem rerum omnium, unam ignis virtute, alteram vero aquarum 
vi ac multitudine fore venturam, duas facientes columnas, unam quidem ex 
lateribus,
-----------------------------------------------------------
alteram vero ex lapidibus, in ambabus quae invenerant conscripserunt, ut 
et si constructa lateribus exterminaretur ab imbribus, lapidea permanens, 
praeberet hominibus scripta cognoscere: quae tamen lapidea permanet hactenus 
in terra Syriae. Ergo Seth cum ducentorum quinque esset annorum, genuit 
Enos. Enos autem vixit annis centum nonaginta, et genuit Cainan. Cainan 
autem vixit centum septuaginta, et genuit Malalehel. Malalehel vixit annis 
centum sexaginta quinque, et genuit Jarech. Jarech vero vixit annis centum 
sexaginta duo, et genuit Enoch.
        

          CAPUT XII. De Enoch qui translatus est, qui etiam suas prophetias 
scriptas reliquit.
Enoch autem vixit annis centum quinquaginta quinque, et genuit Matusalam, 
et post haec annos trecentos, ambulavit cum Deo; unde et non comparuit, 
quia Deus eum tulit. Qui etiam aliqua scripsit, Juda teste apostolo. Ait 
enim: Prophetavit septimus ab Adam Enoch, dicens: Ecce veniet Dominus in 
sanctis millibus suis facere judicium contra omnes, et arguere omnes impios, 
etc. Liquido namque claret, ab ipso exordium litterarum primo homine coepisse, 
qui adhuc supererat, quando filii ac nepotes sui in studio sapientiae fervebant. 
Unde etiam filii Seth cum Jobal consanguineo in columnis ea quae sapienter 
de disciplina coelestium rerum adinvenerunt, cum reliquis
-----------------------------------------------------------
quis artibus conscripserunt sicut superius ex verbis Josephi declaratum 
est.
        

          CAPUT XIII. De filiis Seth, qui post septimam generationem Deo 
displicuerunt.
Filii namque Seth in septem generationibus permanserunt, Dominum judicantes 
dominum omnium, et ad virtutem semper inspicientes, ut Josephi utamur verbis. 
Deinde tempore procedente, de paternis solemnitatibus ad mala progressi 
sunt, neque legitimos honores ulterius Deo praebentes, neque circa homines 
justitiam facientes, sed zelum, quem prius habuerant, in duplam malitiam 
per ea quae gerebant postea demonstrabant. Ob hoc itaque contra se Dominum 
irritaverunt.
        

          CAPUT XIV. De filiis Dei, qui filias hominum acceperunt uxores.
Sequitur: Dicit enim Moyses: Videntes filii Dei filias hominum, eo quod 
essent pulchrae, acceperunt sibi uxores ex omnibus quas elegerant. Ergo 
iidem dicti sunt angeli Dei. Unde multi illos putant non homines fuisse, 
sed angelos; quod tamen angelos sanctos illos tempore sic labi potuisse, 
nullo modo credibile putatur, nec de his dixisse Petrum apostolum, quod 
angelis peccantibus non pepercit, sed de illis qui cum principe eorum diabolo 
ceciderunt. Angeli enim in sacro eloquio homines sunt, ut de Joanne scriptum 
est: Ecce mitto angelum meum ante faciem tuam. Et Malachias propheta proprie 
dictus est angelus.
-----------------------------------------------------------
Igitur ut omittamus multorum opiniones, filios Dei hic filios Seth intelligimus, 
filias vero hominum Cain utique filias, ex quibus nati gigantes referuntur; 
quos et ante esse historia declarat, cum dixit: Gigantes enim erant in 
illis diebus. Fuisse etiam post diluvium quosdam, sed plures antea, historica 
traditione deprehendimus, sicut Nebroch, et alii de progenie Noe exorti 
sunt, qui omne bonum despicientes propter confidentiam fortitudinis, et 
pulchritudinem corporis, Dominum irritantes, perierunt.
        

          CAPUT XV. Utrum homines primi saeculi sine conjugibus per tot 
curricula annorum fuerint, ut legimus post plures annos filios genuisse.
Vixit autem Matusalam 187 annis, et genuit Lamech,
-----------------------------------------------------------
et post haec annis 782. Hic namque quaeri potest si homines tunc temporis 
per tot curricula annorum uxoribus vacabant, aut si eas prius ducebant, 
quaenam causa erat ut absque liberis tandiu manerent? Haec autem quaestio 
duplici solvitur modo. Aut enim homines qui tantae prolixitatis habebant 
aetatem, diutius a vinculo conjugii vacabant, aut quod verissimum est, 
hi tantum assumuntur a veridico Mose historiographo, ex quibus Noe cum 
filiis ducebat originem, per quem et mundus post caeterorum hominum perditionem 
in diluvio, erat restaurandus. Sic namque Matthaeus non primogenitos tantum 
assumens in catalogo generationis Christi, sed eos ex quibus nativitas 
Domini secundum carnem ducebatur, non enim Abrahae primogenitus fuit Isaac,
-----------------------------------------------------------
sed Ismael. Nec Judas primogenitus Jacob, sed Ruben, neque David Isai.
        

          CAPUT XVI. De Matusala, utrum quatuordecim annos post diluvium 
vixerit, ut in Genesi contineri videtur.
Vixit itaque Lamech 182 annis, et genuit filium, vocavitque nomen ejus 
Noe. Noe ergo cum sexcentorum esset annorum, venit diluvium super universam 
terram, omne genus humanum delens, praeter Noe ejusque filios, cum uxoribus, 
quos Dominus in arca reservavit ad genus restaurandum hominum. Nunc autem 
famosissima hic nascitur quaestio de Matusalam, et in Ecclesiis saepissime 
ventilata, quod juxta diligentem fertur supputationem 14 annis post diluvium 
vixisse. Cum autem supra 969 annis sit dictum eum
-----------------------------------------------------------
vixisse, quomodo verum est quod octo tantum animae in arca salvae factae 
sint, si hic post diluvium vixit? Restat igitur quod quomodo in plerisque 
aliis, ita et in hoc sit error in numero. Siquidem et in Hebraeis et Samaritanorum 
libris ita scriptum reperitur. Et vixit Matusalam 187 annis, et genuit 
Lamech. Et vixit Matusalam postquam genuit Lamech, 782 annis. Et fuerunt 
omnes dies Matusalae anni 969. Et vixit Lamech centum octoginta duobus 
annis, et genuit Noe. A die ergo nativitatis Matusalae, usque ad diem ortus 
Noe, sunt anni 369. His adde 600 annos Noe, quia in sexcentesimo vitae 
ejus anno diluvium factum est. Atque ita fit ut nongentesimo sexagesimo 
nono anno vitae suae Matusalam mortuus sit eo anno quo coepit esse diluvium.
        

          CAPUT XVII. De hoc quod dicitur: Ultio dabitur de Cain septuplum; 
de Lamech vero septuagies septies.
Dixit quoque Lamech uxoribus suis Adae et Sellae: Audite vocem meam, uxores 
Lamech, auscultate sermonem meum, quoniam occidi virum in vulnus meum, 
et adolescentulum in livorem meum. Septuplum ultio dabitur de Cain, de 
Lamech vero septuagies septies. Lamech itaque qui se homicidium uxoribus 
suis fatetur perpetrasse, septimus erat ab Adam. In hujus enim homicidae 
filiis, septem Cain vindictae aquis diluvii solutae sunt, quoniam omnis 
progenies Cain in eo deleta est. Dira namque mors atque humanorum scelerum 
vindex, inter reliquos perituros ipsum homicidam
-----------------------------------------------------------
Lamech reperisse credibile est. De Lamech vero septuagies septies. Igitur 
superius partim retulimus quae ad hujus quaestionis pertinebant solutionem. 
Secundum historiae tamen veritatem, ab Adam usque ad Christum septuaginta 
septem generationes inveniuntur, in quibus peccatum Lamech, id est, totius 
mundi, sanguinis Christi effusione, solutum est. Siquidem et in populo 
Judaeorum propter interfectionem Christi septuaginta septem vindictae sunt 
statutae, juxta illud Evangelium, in quo dictum est Petro apostolo: Non 
solum septies, sed etiam septuagies septies, si poenituerit, fratri remittendum: 
Judaeum scilicet revertentem, per septuaginta septem vindictas statutas 
recipiendum ad indulgentiam Christi.
        

          CAPUT XVIII. De ira Dei, et de eo quod scriptum est in Genesi: 
Poenitet me hominem fecisse, cum in Deo nulla sit poenitentia, in quo est 
certa praescientia.
Videns, inquit Dominus Deus, quia multiplicatae sunt malitiae hominum super 
terram, dixit: Delebo hominem quem feci a facie terrae ab homine usque 
ad pecus, et a repentibus usque ad volatilia coeli, quia iratus sum quoniam 
feci eos. Ira Dei non perturbatio animi ejus est, sed judicium, in quo 
irrogatur poena peccatori. Cogitatio vero ejus et recogitatio mutandarum 
rerum est immutabilis ratio. Neque enim sicut hominem, ita Dominum cujusquam 
facti poenitet sui, cujus est de omnibus omnino rebus tam fixa sententia, 
quam certa praescientia. Sed si non
-----------------------------------------------------------
utatur Scriptura talibus verbis, non se quodammodo familiaribus insinuabit 
omni generi hominum, quibus vult esse consultum.
        

          CAPUT XIX. De eo quod dixit Deus: Erunt dies eorum centum viginti 
annorum.
Quod autem dixit Deus: Erunt dies eorum centum viginti annorum, non sic 
accipiendum est, quasi praenuntiatum sit post haec homines centum viginti 
annos vivendo non transgredi, cum et post diluvium etiam quingentos quosdam 
excessisse inveniamus, sed intelligendum est hoc Dominum dixisse, cum circa 
finem quingentorum annorum esset Noe, id est, quadringentos octoginta vitae 
annos ageret, quos more suo Scriptura quingentos vocat, nomen totius
-----------------------------------------------------------
summae per maximam partem plerumque significans. Sexcentesimo quippe anno 
vitae Noe secundo mense factum est diluvium, ac sic 120 anni praedicti 
sunt futurae vitae hominum periturorum, quibus transactis, diluvio delerentur. 
Hieronymus autem sic ex Hebraeo vertit: Non judicabit spiritus meus homines 
istos in sempiternum, quoniam caro sunt: hoc est, quia fragilis est in 
homine conditio, non eos ad aeternos servabo cruciatus, sed hic illis restituam 
quod merentur. Ergo non severitatem, ut in nostris codicibus legitur, sed 
clementiam Domini sonat, dum peccator hic pro suo scelere visitatur. Porro 
ne videretur in eo esse crudelis, quod peccantibus locum poenitentiae non 
dedisset, adjecit: Sed erunt dies eorum centum viginti annorum, hoc est, 
habebunt 120 annos ad agendam
-----------------------------------------------------------
poenitentiam. Non ergo humana vita, ut multi aestimant, in centum viginti 
annos contracta est, sed generationi illi centum viginti anni ad poenitentiam 
dati sunt. Siquidem invenimus quod post diluvium Abraham vixerit annis 
centum septuaginta quinque. Dominus autem noluit tempus exspectare decretum, 
sed viginti annorum spatiis amputatis, induxit diluvium anno centesimo 
agendae poenitentiae destinato.
        

          CAPUT XX. De Noe quomodo decimus ab Adam princeps suae gentis 
exstiterit.
Noe vero principatum tenens, quem per successiones patres ejus habuerant, 
scilicet per generationes decem, id est, a Noe usque ad primum parentem,
-----------------------------------------------------------
filii patribus succedentes, dum esset ab Adam decimus, graviter ferens 
actus hominum, et habens eorum consilia nimis ingrata, satagebat ut ad 
meliora mentem eorum actusque transferret. Cum autem videret quod non acquiescerent 
ad talia, sed vehementer malorum libidine detinerentur, metuens ne ipsum 
quoque cum uxore et filiis suis interficerent, discessit ab ea terra. Deus 
itaque Noe quidem justitiam dilexit, condemnavit autem non solum illorum 
malitiam, sed omne genus humanum. Quod cum ei disperdere placuisset et 
aliud constituere genus, malignitate privatum, Noe praecepit ut arcam fabricaret 
quatuor cameras habentem, et longitudinem cubitorum 300, latitudinem vero 
50 et altitudinem 30: qua protectus cum filiis et uxoribus remansit ex 
hominibus
-----------------------------------------------------------
solus post diluvium cum domo sua, ut praemisimus. Haec, juxta intelligentiam 
Josephi, de Noe actibus sufficiunt.
        

          CAPUT XXI. De magnitudine arcae et cameris ejus.
Ergo fuerunt nonnulli impossibile putantes ut tot genera animalium, repentium, 
haec arca capere potuisset, et ea quae sibi pro solatio vitae forent necessaria, 
per tantum temporis spatium. Qui non attendunt Mosen in omni Aegyptiaca 
eruditum sapientia, et cubitum geometricae disciplinae quo utuntur Aegyptii 
tantum valere, quantum sex cubiti quibus non utimur. Qui autem dicunt tantae 
molis fabricam humano fieri non posse ingenio, spatium 100 annorum
-----------------------------------------------------------
considerent, quod constructionis gratia acceperat Noe, hominumque fortitudinem, 
qui primo vigebant saeculo, cum sciant immensas urbes fuisse constructas, 
nisi forte lapis lapidi adhaerere potest, sola calce conjunctus, ut murus 
per tot milliaria circumagatur, et lignum ligno caementatum, clavis solidatum, 
gluten bituminis non potest connectere at fabricetur arca, non curvis sed 
rectis lineis longe lateque porrecta, quam nullus in mare mittat conatus 
hominum, sed levet unda cum venerit, naturali ordine ponderum, magisque 
divina providentia, quam humana prudentia. Legitur etiam haec habuisse 
arca coenacula et tristega, quod alia translatio bicamerata et tricamerata 
voluit nominare, ita ut quinque habitationes distinctas in ea esse advertamus: 
inferiora
-----------------------------------------------------------
loca stercoribus esse deputata et contigua bicamerata, quae conservarent 
pabula animalium. In hos ergo usus tradunt fuisse inferiores partes distinctas; 
superiores vero partes quae tricameratae dicuntur, primo ad habitaculum 
bestiarum, vel immitium animalium serpentiumque: hinc contigua in superioribus 
loca mitioribus animantibus stabula fuisse; supra omnia vero in excelso 
avibus et hominibus sedem locatam, ut pote sicut honore et sapientia homo 
antecedit omnia, ita et loco cuncta praecelleret animalia, et sic quinque 
mansiones in eadem arca fuisse intelliguntur. Prima stercoraria, secunda 
apothecaria, tertia feris animantibus, quarta mansuetis, quinta hominibus.
        

          CAPUT XXII. Quod de immundis animantibus bina, de mundis septena 
in arca fuisse legimus.
Quod autem de immundis animalibus bina introducuntur et bina, de mundis 
vero septena et septena, has tradunt esse causas, ut quae hominibus profutura 
essent, de his plura conservarentur in arca, et ut haberet Noe post egressum 
arcae unde gratificas Domino offerret hostias.
        

          CAPUT XXIII. De minutissimis bestiolis et inutilibus, utrum fuerint 
in arca.
Quod autem scrupulosissime quaeri solet et de minutissimis bestiolis, non 
solum quales sunt mures et stelliones, verum etiam quales locustae, scarabaei,
-----------------------------------------------------------
muscae denique, et pulices, utrum non amplioris numeri in arca illa fuerint 
quam est diffinitus cum hoc imperaret Deus, prius admonendi sunt quos haec 
movent, sic accipiendum esse quod dictum est, quae reptant super terram, 
ut necesse non fuerit conservari in arca quae possunt in aquis vivere, 
non solum mersa sicut pisces, verum etiam supernatantia sicut multae alites. 
Deinde quod dicitur Masculus et femina erunt, profecto intelligitur ad 
reparandum genus dici, ac per hoc nec illa necesse fuerant ibi esse, quae 
possunt sine concubitu de quibusque rebus vel rerum corruptionibus nasci; 
vel si fuerint, quae in domibus esse consuerunt, ne ulla numeri deffinitione 
esse potuisse. Aut si mysterium sacratissimum quod agebatur, et tantae 
rei figura etiam veritate facti, aliter
-----------------------------------------------------------
non posset impleri, nisi ut omnia ibi certo illo numero essent, quae vivere 
in aquis natura prohibente non possunt, non fuit ista cura illius hominis, 
vel illorum hominum, sed divina. Non enim ea Noe capta intromittebat, sed 
venientia, et intrare volentia, permittebat. Ad hoc enim valet quod dictum 
est: Intrabunt ad te, non scilicet hominis actu, sed nutu; ita sane ut 
non illic fuisse credenda sint quae sexu carent, vel ea etiam quae ex diversis 
generibus procreantur, ut muli.
        

          CAPUT XXIV. Quomodo in arca viverint animalia quae non sine carnibus 
vesci putantur.
Solet etiam movere nonnullos quae genera escarum illic habere poterant 
animalia quae non nisi carnibus
-----------------------------------------------------------
vesci putantur, utrum praeter numerum ibi fuerint animalia sine transgressione 
mandati, quae aliorum alendorum necessitas illic coegisset includi; an 
vero, quod potius est credendum, praeter carnes aliqua alimenta ibi fuisse, 
quae omnibus convenirent. Novimus enim quam multa animalia, quibus caro 
cibus est, frugibus, pomisque vescantur, et maxime ficu atque castaneis. 
Quid ergo mirum, si vir ille sapiens et justus, etiam divinitus admonitus, 
sine carnibus apta unicuique generi alimoniam praeparavit et condidit? 
Quid est autem quo vesci non cogeret fames? aut quid non suave ac salubre 
facere posset Deus, qui etiam potuit ut sine cibo viverent divina facultate?
        

          CAPUT XXV. De ingressu Noe in arcam, et ubi resideret arca post 
diluvium, et numero annorum ab Adam usque ad Noe, vel quid de arca gentium 
philosophi senserint.
Igitur Noe sexcentorum erat annorum, quando coepit esse diluvium super 
terram. Inde autem usque ad primi hominis conditionem erant anni transacti 
duo millia ducenti quadraginta duo. Ergo ut quaedam praestinximus libando, 
ita primum se habuit saeculum. Noe vero cum filiis Sem, Cham et Jafeth, 
uxoribusque eorum ingressus in arcam mense secundo, septima decima die 
mensis, impetu violentiae aquarum in sublime sublatus est. Arca autem residente 
in vertice montis Armeniae, egressus est, Domino monente, ex ea, mense 
secundo septima et
-----------------------------------------------------------
vicesima die mensis. Quem locum egressorium Armenii vocant, illic enim 
arcae solitae reliquias provinciales ostendunt. Hujus enim diluvii indicium 
hactenus videmus in lapidibus, quos in remotis montibus conchis et ostreis 
scabros etiam saepe cavatos aquis visere solemus. Attamen quid de hac arca 
atque hoc diluvio gentium historiographi sapientesque eorum scripserint, 
paucis referre curabo. Quorum unus Berosus Chaldaeus, narrans de diluvio, 
taliter est effatus: Dicitur autem et navis ejus, quae in Armeniam venit, 
circa montem Cardicum, et adhuc aliqua pars est, et quosdam bitumen exinde 
tollere, quo maxime homines ad expiationes utuntur. Meminit autem horum 
et Hieronymus Aegyptius, qui antiquitatem Phoenicae noscitur conscripsisse. 
Sed et
-----------------------------------------------------------
Manaseas Damascenus in nonagesimo sexto historiarum libro ita de hoc diluvio 
dicit: Est et super muniadam excelsus mons in Armenia, qui Baris appellatur, 
in quo multos fugientes sermo est diluvii tempore liberatos, et quemdam 
simul in arca devectum, in Siciliae montis venisse summitatem, lignorumque 
reliquias multo tempore ibi conservatas ferunt. Fuit autem ista arca quam 
etiam Moses Judaeorum legislator scripsit.
        

          CAPUT XXVI. De eo quod quibusdam hominibus impossibile videtur 
homines nongentos annos vixisse.
Vixit autem Noe post diluvium annos trecentos quinquaginta. Et facti sunt 
omnes dies Noe anni nongenti quinquaginta. Ergo si cuilibet incredibile 
videtur tantae diurnitatis vitam antiquorum hominum
-----------------------------------------------------------
fuisse, Josephi assertionem animadvertat. Dicit enim: Nullus autem ad vitam 
modernam, et annorum brevitatem, quibus nunc vivimus, vitam comparans antiquorum, 
putet falsa quae de illis sunt dicta, et eo quod nunc vita tanto non ducatur 
tempore, credat neque illos ad vitae illius longitudinem pervenisse. Illi 
namque cum essent religiosi, et ab ipso Deo facti, cumque eis pabula opportuniora 
ad majus tempus existerent praeparata, tantorum annorum circulis rite vivebant. 
Deinde propter virtutes et gloriosas utilitates, quas jugiter perscrutabantur, 
id est, astrologiam, et geometriam, Deus eis ampliora vivendi spatia condonavit, 
quae haud edissere potuissent, nisi sexcentis viverent annis. Per tot enim 
annorum curricula magnus
-----------------------------------------------------------
annus impletur. Testes autem isti sunt omnes, qui antiquitatem apud Graecos 
et barbaros conscribere maluerunt. Nam et Manechon, qui descriptionem fecit 
Aegyptiorum, et Berosus, qui Chaldaica defloravit, et Mochus, et Aetius, 
ad haec et Hieronymus Aegyptius, qui Phoenicam disposuit, concordant cum 
eis dictis. Hesiodus quoque et Agathaeus, et Heslanicus, et Acusivaus, 
et inter hos Ephorus, et Nicolaus, in historiis suis memoriam faciunt antiquorum 
annis mille viventium.
        

          CAPUT XXVII. Quomodo ex tribus filiis Noe omne genus hominum 
sit propagatum, et quas orbis terrae partes obtinuerint.
Filii autem Noe fuerunt Sem, Cham et Jafeth. Ex his enim post diluvium 
disseminatae sunt gentes per
-----------------------------------------------------------
universas terras, atque insulas maris. Sed quas unusquisque condiderit 
gentes, et quas partes obtinuerit orbis, ex Josephi atque Hieronymi libris 
decerpere libuit. Fuerunt autem filiis Noe filii, quorum propter honorem 
gentibus quas condiderunt imposuerunt nomina, et terris quas apprehendere 
potuerunt. Jafeth ergo Noe filius habuit filios septem. Habitaverunt isti 
regionem a Tauro et Amano montibus incipientem, et pertingentem in Asiam 
usque ad flumen Tanaim. In Europa vero terra Gazzimorum, cum nullus eorum 
qui supradicti sunt ibidem habitator existeret, gentes ejus diversis se 
nominibus appellabant, qui nunc a Graecis Galatae nuncupantur, olim vero 
dicti sunt Gomanicae, quos Gomer instituit. Magog vero Magogas a se nominatos 
instituit.
-----------------------------------------------------------
Isti a Graecis Scythae sunt appellati. Item filiorum Jafeth. Madeus et 
Janus fuerunt; et ex Madeo quidem sunt gentes, quae a Graecis Moedi vocantur; 
a Jano vero omnes Ionii. Helladicique descendunt, qui et Graeci: unde et 
mare Ionium appellatur. Condidit autem Jobel Jobelos, qui nostris temporibus 
Hyberes, qui et Hispani; a quibus postea Celtiberi nuncupati sunt. Moga 
vero primum dicebatur, quae postea Cappadocia, nunc autem Caesarea a Romanis 
hoc vocabulum sortitur, id est, a Caesare. Moscini vero a Mosochum plantati 
sunt, qui nunc Cappadoces nuncupantur. Quorum antiquae appellationis signum 
ostenditur; nam civitas est apud eos quae hactenus Moscha dicitur, ostendens 
intelligere valentibus, eo quod aliquando omnes gentes regionis
-----------------------------------------------------------
ipsius ita vocatae sunt. Thyras autem Thyrenses appellavit suos, quorum 
princeps fuit, quibus Graeci Trachium nomen commutaverunt. Tantae siquidem 
gentes per Jafeth filios institutae sunt. Gomer autem habens tres filios. 
Astinegas quidem Astinegas instituit, qui nunc Regini vocantur a Graecis. 
Riphat autem Riphaeos, qui dicuntur Paphlagones. Tygram vero Tygraneos, 
qui Phryges a Graecis sunt nuncupati. A Jano autem Jafeth filio, et ipso 
tres habente filios: Helisas quidem Helisaeos vocavit eos, quorum princeps 
fuit, qui nunc Aeolici. Tharsis vero Thyrsos, sic enim antiquitus Cilicia 
vocabatur; Tharsus enim apud eos maxima civitatum metropolis appellatur, 
tau littera, pro theta mutata. Cythim autem
-----------------------------------------------------------
Cythimam insulam habuit, quae nunc dicitur Cyprus, et ab ea omnes insulae 
et maritima loca, Cythym Hebraice nominantur. Testis enim sermonis mei 
una in Cypro civitatum, quae antiquam appellationem valuit retinere. Cythis 
enim ab his qui ei Graecum nomen imposuerunt vocatur, neque sic fugiens 
Cythi nomen. Jafeth itaque filii seu nepotes has habuere gentes, et quae 
forsan nunc ignorantur. Omnes tamen pene insulas et totius orbis littora 
terrasque mari vicinas legimus Graecis accolis occupatas, qui, ut supra 
diximus, ab Amano et Tauro montibus omnia maritima loca usque ad Oceanum 
possederunt Britannicum. Filii Cham, Chus et Mesraim, Futh et Chanaan. 
Chus hodie ab Hebraeis Aethiopia nuncupatur, Mesraim Aegyptus, Futh Libyes, 
a quo et
-----------------------------------------------------------
Mauritianae fluvius, usque in praesens Futh dicitur, omnisque circa eam 
regio Futhensis nuncupatur. Modo tamen in una tantum climatis ejus parte 
antiquum Libya nomen residet, et reliqua terra vocatur Aphrica. Porro Chanaan 
obtinuit terram quam Judaei deinceps possederunt. Ejectis Chananaeis filii 
Chus Saba et Evila, Sabatha et Regina. Sabatacha, id est, Saba, a quo Sabaei, 
Evila Getuli, in parte remotioris Aphricae eremo cohaerentes. Sabatha, 
a quo Sabatheni, quod nunc Astavari nuncupantur. Regina vero et Sabathaca 
paulatim antiqua vocabula perdiderunt, quae nunc pro veteribus habeantur 
ignoratur. Filii Regina et Saba Dadan, a quo hic Saba per sin litteram 
scribitur, supra vero per samech, diximus appellatos Sabaeos. Interpretatur 
nunc ergo
-----------------------------------------------------------
Saba Arabia. Nam in septuagesimo primo psalmo, ubi habemus: Reges Arabum 
et Saba munera offerunt, in Haebraeo scriptum est reges Saba. Dadam genus 
est Aethiopiae, in Occidentali plaga. At vero Mesraim genuit Ludim et Anamim, 
et Laabim, Neptuim, et Petrusim, et Cesluim. De quibus egressi sunt Philistiim, 
et Chapturim, exceptis Labaim, a quibus Libyes postea nominati sunt, qui 
prius Putei vocabantur, et Casloim, qui deinceps Philistiim appellati sunt, 
quos non corrupte Palaestinos dicimus. Caeterae sex gentes ignotae nobis 
sunt, quia bello Aethiopico subversae, usque ad oblivionem praeteritorum 
nominum pervenerunt. Possederunt autem terram Agazi usque ad extremos fines 
Aegypti. Chanaan autem genuit Sidonem primogenitum
-----------------------------------------------------------
suum, et Ethaeum Jebusaeum et Amorraeum, Gergesaeum et Evaeum, et Arachaeum, 
Simaeum et Aradium Samarithen et Matthaeum. De Chanaan primus natus est 
Sidon, a quo urbs in Phoenice Sidon vocatur. Arachaeus, qui Archas condidit 
oppidum, in radicibus Libani situm. Aradii sunt qui Aradam insulam possederunt, 
angusto freto Phoenicis littore separatam. Samaria emissa nobilis Syriae 
Coeles civitas, hanc Macedones, qui post Alexandri mortem regnaverunt, 
Epiphaniam nuncupaverunt. Et fuit terminus Chananaeorum a Sidone, donec 
veniatur in Gerara, et usque ad Gazam pergentibus Sodomam et Gomorrham, 
et Adamam, et Seboim, usque Letzem, quia caeterae civitates, Sidon videlicet,
-----------------------------------------------------------
et Gerara, et Sodoma, et Gomorrha, et Adama, et Seboim notae sunt nominibus 
suis. Fiunt itaque omnes filii Cham, hoc est, medii filii Noe quatuor, 
et nepotes quinque, ex uno ejus filio pronepotes duo, ex nepote uno fit 
eorum summa undecim. Quibus enumeratis, hic reditur ad alium Cham, qui 
vocabatur Mesraim: et commemorantur quos genuit, non tanquam singuli homines, 
sed nationes septem, et de sexta, velut de sexto filio, gens commemoratur 
exisse, quae appellatur Philistiim: unde fiunt octo. Inde iterum ad Chanaan 
reditur; in quo filio maledictus est Cham, et quos genuit undecim nominantur. 
Deinde usque ad quos fines pervenerint commemoratis quibusdam civitatibus 
dicitur ac per hoc in filiis nepotibusque computatis, de progenie
-----------------------------------------------------------
Cham triginta unus geniti referuntur. Sem vero tertio Noe filio quinque 
fuerunt nati, qui usque ad Oceanum seorsum habitant Asiam, ab Eufrate facientes 
initium. Helam siquidem Helamitas, qui Persarum sunt principes, reliquit. 
Assur autem Ninum instituit civitatem, qui nunc Chaldaei vocantur. Arfaxat 
autem Arfaxateos nominavit, cum princeps eorum esset. Aram vero Aram eos 
instituit quos Graeci Siros appellant. Quos autem nunc Lidos vocant, Luth, 
tunc Ludas, nominavit. Aram vero filiis quatuor existentibus, his quidem 
instituit Traconitidem et Damascum, quae est Media Palaestinae Syriaeque 
conjuncta. Armeniam vero Otrus, Geter Bactrianos, Mes autem Mesaneos, quae 
nunc Arax vocatur ab omnibus. Arfaxat autem filius fuit Sala,
-----------------------------------------------------------
de quo natus est Heber, a quo Judaeos prius Hebraeos vocaverunt. Heber 
autem Jectan genuit, et Falech; Jecta vero, qui filius fuit Heber, habuit 
filios Helmodat, Saleth, Asormoth, Jare, Aduram, Usal, Deda, Ebal, Abimael, 
Sapha, et Ophir, et Ebila, et Jobab. Isti a flumine Cophenae Indiae, posita 
circa Syriae loca quaedam inhabitant. Hae namque generationes Sem. Sem 
vero cum centum esset annorum genuit Arfaxat, biennio post diluvium. Arfaxat 
vixit triginta quinque annis et genuit Sale; Sale quoque vixit triginta 
annis, et genuit Heber. Vixit autem Heber triginta quatuor annis, et genuit 
Falech.
        

          CAPUT XXVIII. De eo quod Falech divisio interpretatur, quia in 
diebus ejus divisio linguarum facta est, ut de aedificatione turris, et 
de ejus Nembroth, seu quid de ea gentium sapientes senserint.
Iste autem Falech dictus est, quoniam secundum divisionem nationum natus 
est: Falech autem Hebraei divisionem vocant, quoniam dum unum hucusque 
esset labium hominis, divisum est in plures scilicet linguas, et quae hactenus 
vocabatur humana, deinceps, exigente superbia, diversa promeruit vocabula. 
Deo autem jubente ut crescerent et multiplicarentur post diluvium filii 
Noe, et ut, diversam colentes faciem terrarum, abundantia fructuum potirentur; 
qui cum essent ineruditi, et ideo inobedientes fuerint, in calamitatibus 
incidentes, sua
-----------------------------------------------------------
graviter peccata senserunt. Et qui juventutis multitudine fervebant, et 
propria fortitudine, non Dei propitiatione, se bona habere credebant, apposuerunt 
ut voluntati Dei inobedientes fierent. Fecit autem eos elatos esse ad injuriam 
Dei atque contemptum Nembroth filius Chus, qui fuit filius Cham, filii 
Noe. Qui cum esset audacior et manu fortissimus, suadebat eis ut non Domino 
ascriberent, quia felicitas hominibus eveniret, sed haec propria hominum 
virtute praeberetur, solus ipse praesumens homines a Dei timore revocare, 
et spem suam in propria virtute reponere. Ob quam rem turrim aedificandam 
altiorem suadebat, ubi aqua non posset ascendere, quae etiam coelum pertingeret. 
Multitudo autem prona erat ut Nembroth praeceptionibus obediret, putantes 
grave servitium
-----------------------------------------------------------
obsequi Deo, et turrim aedificabant, in nullo sua studia deserentes. Sumebat 
ergo altitudo facilitatem, et plusquam sperare quis possit. Multis itaque 
manibus fabricata, crescebat. Unde et legislator testatur Dominum descendisse 
ad videndam turrim quam aedificabant filii Adam, dicens: Ecce unus populus 
et unum labium omnibus, coeperuntque hoc facere, nec desistent a cogitationibus, 
donec eas opere compleant. Venite igitur, descendamus et confundamus ibi 
linguam eorum, ut non audiat unusquisque vocem proximi sui: atque ita divisit 
eos Dominus ex illo loco in universas terras. Et cessaverunt aedificare 
civitatem, et idcirco vocatum est nomen ejus Babel, quia ibi confusum est 
labium universae terrae. Inde autem migrationes ubique agentes, et terram 
apprehendentes
-----------------------------------------------------------
unusquisque felicem quam Deus unicuique distribuit: et ita omnis terra 
per eos completa est, mediterranea simul atque maritima. Quidam etiam navibus 
transeuntes, insulas habitaverunt. Unde aliquae gentes ab institutoribus 
positas appellationes hucusque servant, sicuti superius declaratum est. 
Quaedam vero placita sibi nomina immutaverunt. Divisiones autem linguarum 
septuaginta duas fuisse historia declarat, non ut solummodo tot homines 
tunc fuissent, et non plures, sed tot jam principes familiarum ex filiis 
Noe procreatos ostendit, qui populos et gentes condiderunt. Ait enim Scriptura: 
Haec familia Noe juxta populos et nationes suas, ab hisque divisae sunt 
gentes in terra post diluvium. De hac vero turri diversisque vocibus hominum 
meminit et Sibylla
-----------------------------------------------------------
dicens: Cum omnes homines unius vocis existerent, quidam turrim aedificaverunt 
excelsam, tanquam ascensuri per eam ad coelum. Dii vero ventos immittentes 
everterunt turrim, et vocem propriam unicuique partiti sunt, et propterea 
Babyloniam vocari contigit civitatem. De campo vero qui vocatur Sennaar 
in regione Babylonis, meminit Aetius ita dicens: Qui vero de sacerdotibus 
sunt erepti, Jovis sacra sumentes, in Sennaar Babylonis venerunt. Igitur 
Nembroth filius Chus nepos Noe, de quo jam mentionem fecimus, ipse coepit 
potens esse in terra, et erat robustus venator eoram Domino. Ab hoc exivit 
proverbium: Quasi Nemroth robustus venator coram Domino. Quod sic intelligendum 
est, gigantem istum
-----------------------------------------------------------
contra Dominum fuisse. Quod significatur eo nomine, quod dicitur venator, 
quasi animarum deceptor hominumque oppressor, et pro eo quod homines a 
cultu Dei abstrahebat, sic nominatus est. Fuit autem principium regni ejus 
Babylon, et Aracha, Achat, et Calennae in terra Sennaar. Aracha autem haec 
est Edisse civitas. Achat, quae nunc dicitur Nisibin, Calennae, postea 
verso nomine, a Seleuco rege dicta est Seleucia. Hic autem Nembroth arripuit 
tyrannidem insuetam, prior in populis regnavit et in Babylone. Apparet 
namque hunc tyrannum fortissimum in eo regnasse loco, ubi linguae ad confusionem 
humanae superbiae divisae sunt. Hunc etiam scripsisse astrologiam atque 
geometriam, divisiones orbis fecisse Syri tradunt.
        

          CAPUT XXIX. De eo quod dictum est de terra Sennaar exisse Assur, 
et aedificasse Niniven.
Quod vero dictum est, de terra Sennaar, quae pertinebat ad regnum Nembroth, 
exisse Assur et aedificasse Niniven, et alias quas contexuit civitates 
legislator, longe postea factum est. Quod ex hac occasione perstrinxit, 
propter nobilitatem regni Assyriorum, quod mirabiliter dilatavit Ninus 
Beli filius, conditor Ninives civitatis magnae, cujus civitatis nomen ex 
illius nomine derivatum est, ut a Nino Ninive vocaretur. Assur autem, unde 
Assyrii, non fuit in filiis Cham, sed in filiis Sem reperitur, qui fuit 
Noe maximus filius. Unde apparet de progenie Sem exortus fuisse, qui postea 
regnum gigantis illius obtineret,
-----------------------------------------------------------
et inde procederent atque alias conderent civitates.
        

          CAPUT XXX. Quid est quod, peccante Cham, filius ejus Chanaam 
sententiam ultionis accepit.
Quid est quod peccavit Cham, filius ejus Chanaam sententiam ultionis accepit? 
Quid est quod non in se, sed in posteritate percutitur, nisi quod reproborum 
nequitiae, hic quidem multae proficiunt, sed in posterum feriuntur? Seu 
quia prophetavit terram Chanaam ejectis inde Chananaeis et debellatis, 
accepturos fuisse filios Israel, qui venerunt de semine Sem, intuens et 
praevidens quod longe fuerat post futurum.
        

          CAPUT XXXI. Quomodo intelligendum sit: Dilatet Deus Jafeth, et 
inhabitet in tabernaculis Sem.
Dilatet Deus Jafeth, et habitet in tabernaculis Sem. Quanquam enim sit 
Deus omnium gentium, quodammodo tamen proprio vocabulo et in ipsis jam 
gentibus dicitur Deus Israel. Et hoc unde factum est, nisi ex benedictione 
Jafeth. In populo enim gentium totum orbem terrarum occupavit Ecclesia. 
Hoc prorsus pronuntiabatur, cum diceretur: Dilatet Deus Jafeth, et habitet 
in tabernaculis Sem. Sem quippe, de cujus semine incarnatus est Christus, 
interpretatur nominator. Quid autem nominatius Christo est, cujus nomen 
ubique jam flagrat, ita ut per Cantica
-----------------------------------------------------------
canticorum etiam in se praecedente prophetia, unguento comparetur effuso? 
In cujus domibus, id est ecclesiis, habitat gentium latitudo, nam Jafeth 
latitudo interpretatur. Ecce quomodo Deus dilatet Jafeth, et habitet in 
tabernaculis Sem, id est, in ecclesiis quas filii prophetarum apostoli 
construxerunt, secundum quod Paulus apostolus fidelibus ex gentibus ait: 
Qui eratis illo tempore sine Christo, alienati a societate Israel, et peregrini 
testamentorum, et promissionis spem non habentes, et sine Deo in hoc mundo. 
Per haec verba ostenditur quod nondum habitat Jafeth in domibus Sem. Sed 
paulo post quemadmodum concludat advertamus. Igitur jam, inquit, non estis 
hospites et peregrini, sed estis cives sanctorum et domestici Dei, superaedificati 
supra fundamentum
-----------------------------------------------------------
apostolorum et prophetarum, ipso summo angulari lapide existente Christo 
Jesu.
        

          CAPUT XXXII. De eo quod scriptum est: De Sem nati sunt, patre 
omnium filiorum Heber, fratre Jafeth majore.
De Sem quoque nati sunt, patre omnium filiorum Heber, fratre Jafeth majore. 
Hinc jam coepit texere progeniem Sem, majoris filii Noe; quoniam a minore 
inchoaverat Jafeth, ac sic demum pervenerat ad Sem. Habetur enim aliquid 
difficultatis in ipso narrationis exordio, cum dicit: De Sem autem nati 
sunt, patre omnium Heber, fratre Jafeth majore. Ordo verborum est: Ex Sem 
natus est Heber; qui Sem pater est omnium filiorum Sem. Sem ergo patriarcham 
intelligi voluit omnium qui de stirpe ejus exorti sunt,
-----------------------------------------------------------
quos commemoraturus est, sive sint filii, sive nepotes, seu pronepotes. 
Scimus namque Heber non filium fuisse Sem, sed abnepotem ejus. Nec enim 
sine causa, praetermissis filiis, introducitur Heber abnepos ejus: nisi 
quod in progenie filiorum Noe hic reperitur, placens Deo, qui non cum filiis 
superbiae conspiraverat ad aedificandam turrim ob injuriam Dei, pertinentium 
ad civitatem impiorum, qui merito injuriam confusionis suae passi sunt 
in perditione linguae propriae. Ob quam causam per universum dispersi sunt 
orbem, relicto opere quod summo studio accelerare festinabant. In hujus 
autem Heber domo, quoniam immunis a poena terrigenarum superbientium exstitit, 
prisca remansit lingua, quae prius humana, quia omnibus erat communis, 
postea vero ab
-----------------------------------------------------------
ejus nomine nuncupata est Hebraea ad distinctionem caeterarum. Quae per 
successiones pervenit ad Abraham, ac sic per patriarchas, qui ex stirpe 
Abraham sunt propagati, profusa est in populum Dei. Attamen nec Heber, 
nec ipse pater Abraham, in omnem progeniem suam hanc diffundere valuerunt, 
sed in eos qui ad civitatem Dei pertinere videbantur, de quibus secundum 
carnem natus est Christus.
        

          CAPUT XXXIII. Cum non fiat commemoratio in Genesi a Neo usque 
ad Abraham, utrum aliquis justorum fuerit.
Benedictis igitur duobus filiis Noe, atque uno in medio eorum maledicto, 
deinceps usque ad Abraham
-----------------------------------------------------------
de justorum aliquorum, qui pie Dominum colerent, commemoratione silentium 
est. Verumtamen, utrum civitas piorum non fuerit, an latuerit, an potius, 
permanserit in duobus filiis Noe qui benedicte sunt eorumque posteris, 
impia vero in eo qui maledictus est atque ejus progenie, ubi etiam exortus 
est gigas venator, contra Dominum, non est dijudicatio facilis. Fortasse 
enim, quod profecto est credibilius, et in filiis duorum illorum jam tunc 
antequam Babylonia coepisset institui, fuerunt contemptores Dei; et in 
filiis Cham cultores Dei. Utrumque tamen hominum genus terris nunquam defuisse 
credendum est. Quamobrem sicut lingua una cum esset omnium, non ideo filii 
pestilentiae defuerunt, nam et ante diluvium una erat lingua, et tamen 
omnes, praeter
-----------------------------------------------------------
unam Noe justi domum, deleri diluvio meruerunt: ita post diluvium, nec 
justos defuisse crediderim. Sed si omnes commemorarentur, nimis longum 
fieret, et esset haec historica magis diligentia quam prophetica providentia. 
Illa itaque exsequitur litterarum sacrarum scriptor: vel per eum Dei spiritus: 
quibus non solum narrentur praeterita, verum etiam pronuntientur futura, 
quae tamen pertinent ad civitatem Dei. Omissis ergo caeteris filiis Noe, 
ad hanc rem non pertinentibus, illi connectuntur in ordine generationum, 
per quos possit ad Abraham perveniri, sicut illi connectebantur ante diluvium 
per quos perveniretur ad Noe generationes, quae propagatae sunt ex illo 
Adam filio qui est appellatus Seth.
        

          CAPUT XXXIV. Quomodo intelligendum sit descendisse Dominum, et 
nec desistent a cogitationibus suis donec eas opere compleant, et qualiter 
ex tribus filiis Noe per terras septuaginta duae linguae esse coeperunt.
Movet ergo quosdam hoc quod legitur: Descendit Dominus ut videret civitatem, 
cum non loco moveatur Deus, qui semper est ubique totus. Quod ita intelligendum 
est: Descendit Dominus ut videret civitatem et turrim quam aedificabant 
filii Adam, hoc est, non filii Dei, sed filii hominum, id est illa societas, 
secundum hominem vivens, quam terrenam dicimus civitatem. Deus autem non 
localiter descendit, cum sit ubique totus et omnia impleat, sed descendere 
dicitur in terram, quando, praeter usitatum naturae cursum,
-----------------------------------------------------------
mirabiliter operatur. Nec discit videndo aliquid ad tempus, qui ignorare 
potest nihil, mente cujuspiam conceptum. Dicitur enim ad tempus videre 
et cognoscere, eo quod videri quod reprobat et cognosci faciat. Civitas 
namque illa non sic videbatur quomodo eam Deus videri fecit quando sibi 
quantum displiceret ostendit: quamvis possit intelligi Deus ad illam civitatem 
descendisse, quia descenderunt angeli ejus in quibus habitat, quia per 
angelos descendebat qui in angelis descendentibus erat. Et non ait: Venite 
et descendentes confundite, sed, confundamus ibi linguam eorum, ostendens 
ita se operari per ministros suos, ut sint etiam ipsi cooperatores Dei. 
Illud sane quod dictum est, nec desistent a cogitationibus
-----------------------------------------------------------
suis donec eas opere compleant, non est dictum confirmando, sed tanquam 
interrogando, sicut solet a comminantibus dici. Sic ergo accipiendum est, 
tanquam dixerit: Nonne omnia deficient ex illis quae conati sunt facere? 
Sed si ita dicatur, non exprimitur comminanter, quoniam voce pronuntiantis 
non possumus scribere. Venite igitur, descendamus et confundamus ibi linguas 
eorum ut non audiat unusquisque vocem proximi sui. Atque ita divisit eos 
Dominus ex illo loco in universas terras. Et cessaverunt aedificare civitatem, 
et idcirco vocatum est nomen Babel, quia ibi confusum est labium universae 
terrae, et inde dispersit eos Dominus super faciem cunctarum regionum. 
Merito autem malus punitur affectus, etiam cui non succedit effectus. Genus 
vero ipsius
-----------------------------------------------------------
poenae quale fuit? Quoniam dominatio imperantis in lingua est, ibi est 
damnata superbia, ut non intelligeret jubens homini, qui noluit intelligere 
ut obediret Deo jubenti, sicque illa conspiratio dissoluta est, cum quisque 
ab eo quem non intelligebat abscederet, nec se nisi ei cum quo loqui poterat 
aggregaret. Et per linguas divisae sunt gentes dispersaeque per terras 
sicut Deo placuit, qui hoc modis occultis nobisque incomprehensibilibus 
fecit. Ex illis igitur tribus hominibus Noe filiis septuaginta duae linguae 
per terras esse coeperunt, quae crescendo ad insulas pervenerunt. Auctus 
autem est numerus gentium, multo amplius quam linguarum
        

          CAPUT XXXV. De numero annorum a dituvio usque ad nativitatem 
Abrahae, quod aliter Josephus atque LXX Interpretes, sive Eusebius sentiant, 
quam in Hebraica veritate contineatur.
Igitur, ut supra memorare coepimus, series annorum a diluvio usque ad nativitatem 
Abrahae ita continetur. Sem 100 erat annorum quando genuit Arfaxat, biennio 
post diluvium. Porro Arfaxat cum esset 30 annorum, genuit Sale. Sale quoque 
trigesimo aetatis suae anno, genuit Heber. Heber autem cum 34 annorum esset, 
genuit Falech. Falech quoque vixit annis 30 et genuit Reu. Reu vero vixit 
annis 35 et genuit Saruch. Saruch autem vixit annis 30 et genuit Nachor: 
et Nachor vixit 28 annis, et genuit Tharam. Thara vero cum 70 esset annorum, 
genuit Abram, et Nachor, et Aran. Ergo a nativitate
-----------------------------------------------------------
Abrahae, qui decimus fuit a Noe, sicut nunc declaratum est, supputa per 
singulas aetates, numerum annorum ab ortu uniuscujusque patris, usque ad 
ortum subsequentis filii, et invenies 292 annos, id est, a nativitate Abrahae 
usque ad diluvium. Quamvis beatus Hieronymus in Chronico Eusebii, atque 
Orosius in prima fronte suorum librorum, a quibus etiam Josephus non longe 
exorbitat, aliter sentiant in numero annorum, dicentes a nativitate Abrahae 
usque ad totius orbis diluvium inveniri, supputando retrorsum, annos 942. 
Igitur mundi secunda ita se habuit aetas, ut praenotatum est, quantum ad 
nostrae parvitatis notitiam ex antiquorum auctoritate pervenire potuit, 
quam aetatem pueritiam nominant.
        

          CAPUT XXXVI. Quomodo Thara cum Abraham et Loth et Aram exierit 
de Chaldaea, et venerit in terram Chanaan.
Igitur Thara tulit Abram filium suum, et Loth filium Aran filii sui, et 
Sarai nurum suam, uxorem Abram filii sui, et eduxit eos de Ur Chaldaeorum, 
ut iret in terram Chanaan: veneruntque usque ad Aran, et habitaverunt ibi. 
Porro Josephus, Ur civitatem Chaldaeorum esse dicit. Ex qua Thara profectus 
est cum familia domus suae, et venit in Aran, quod alia translatio solet 
nominare Charra. Hieronymus autem hunc historiae locum ita explanat, scilicet 
de morte Aran, ante obitum patris atque de Ur Chaldaeorum. Mortuus est 
Aran ante Tharam patrem suum in terra nativitatis suae, in Ur Chaldaeorum. 
Pro eo quod
-----------------------------------------------------------
legimus in terra nativitatis suae in Ur Chaldaeorum, in Hebraeo habetur 
in Ur cestim, id est, in igni Chaldaeorum. Tradunt autem Hebraei ex hac 
occasione istiusmodi fabulam, quod Abraham in ignem missus sit, quia ignem 
adorare noluerit, et quod Babylonio vallatus incendio, Dei auxilio liberatus, 
de idololatriae igni profugerit. Quod vero in sequentibus scribitur egressum 
esse Tharam cum sobole sua de regione Chaldaeorum, pro eo quod in Hebraeo 
habetur de Ur, hoc est, de incendio Chaldaeorum, et hoc est quod nunc dicitur: 
Mortuus est Aran ante conspectum Tharae patris sui in terra nativitatis 
suae, in igne Chaldaeorum: quod videlicet ignem nolens adorare, igni consumptus 
sit.
        

          CAPUT XXXVII. Post mortem Tharae patris Abraham, quod legitur 
dixisse Dominum ad Abraham: Exi de terra tua et de cognatione tua, etc., 
cum prius cum patre egressus sit ex ea, et de Nachor fratre Abrahae, et 
ea quae ad hanc rationem pertinent.
Quod vero commemorata morte Tharae patris Abraham, deinde legitur: Et dixit 
Dominus ad Abraham: Exi de terra tua, et de cognatione tua, et de domo 
patris tui, etc., hinc beatus Stephanus in Actibus apostolorum cum ista 
narraret, inter caetera sic ait: Deus gloriae apparuit patri nostro Abrahae 
cum esset in Mesopotamia priusquam habitaret in Charra, et ait ad illum: 
Egredere de terra tua, et de cognatione tua, et de domo patris tui. Secundum 
haec verba Stephani, non post mortem patris ejus locutus
-----------------------------------------------------------
est Deus Abrahae, qui utique in Charra mortuus est, ubi cum illo et ipse 
filius habitavit. Sed priusquam habitaret in eadem civitate, id est, cum 
esset in Mesopotamia, jam ergo exierat a Chaldaeis. Quod itaque adjungit 
Stephanus: Tunc Abraham egressus est de terra Chaldaeorum et habitavit 
in Charra, non quod sit factum posteaquam locutus est illi Deus, neque 
enim post illa Dei verba egressus est de terra Chaldaeorum, cum dicat ei 
locutum Dominum esse in Mesopotamia, sed ad totum illud tempus pertinet 
quod ait: Tunc, id est, ex quo egressus est a Chaldaeis, et habitavit in 
Charra. Item quod sequitur: Et inde postquam mortuus est pater ejus, collocavit 
illum in terra hac in qua nunc vos habitatis et patres
-----------------------------------------------------------
vestri, non ait: Postquam mortuus est pater ejus, exiit de Charra, sed, 
Inde hic eum collocavit, postquam mortuus est pater ejus. Intelligendum 
est igitur locutum Dominum fuisse ad Abraham cum esset in Mesopotamia, 
priusquam habitaret in Charra, sed cum in Charram pervenisse cum patre, 
retento apud se praecepto Domini, et inde exisse septuagesimo quinto anno, 
patris autem sui centesimo quadragesimo et quinto. Collocationem vero ejus 
in terra Chanaan, non profectionem de Charra, post mortem patris ejus factam 
esse dicit: quia jam mortuus erat pater ejus quando emit terram cujus jam 
suae rei coepit esse possessor. Quod autem jam in Mesopotamia constituto, 
hoc est, jam egresso de terra Chaldaeorum dicit Dominus: Egredere de terra 
tua, et de
-----------------------------------------------------------
cognatione tua, et de domo patris tui; non ut corpus inde ejiceret, quod 
jam fecerat, sed animum avelleret, dicitur. Non enim inde exierat animo, 
sed spe redeundi et desiderio tenebatur. Quae spes et desiderium, Deo jubente 
atque adjuvante, et illo obediente, fuerant amputanda. Non sane incredibiliter 
existimatur, cum postea secutus esset Nachor patrem suum, tum Abraham praeceptum 
Domini implesse ut cum Sara conjuge sua, et Loth filio fratris sui exiret 
de Charra. Narratur enim in locis superioribus quemadmodum Thara cum suis 
regionem reliquerit Chaldaeorum, et venerit in Mesopotamiam et habitaverit 
Maran. Tacetur autem de uno ejus filio, qui vocatur Nachor, tanquam eum 
non duxerit secum. Sed invenimus postea, cum servum suum mitteret
-----------------------------------------------------------
Abraham ad accipiendam uxorem filio suo Isaac, ita scriptum esse: Et accepit 
puer decem camelos de camelis domini sui, et de omnibus bonis domini sui 
secum, et exsurgens profectus est in Mesopotamiam in civitatem Nachor. 
Isto et aliis sacrae hujus historiae testimoniis ostenditur etiam Nachor 
exisse de regione Chaldaeorum, sedesque constituisse in Mesopotamia, ubi 
cum patre suo habitaverat Abraham. Cur ergo eum Scriptura non commemoraverit, 
quando ex gente Chaldaea cum suis profectus est Thara, et habitavit in 
Mesopotamia, ubi non solum Abraham filius ejus, verum etiam Sara nurus 
et Loth nepos ejus commemorantur quod eos duxerit secum, nisi forte quod 
a paterna et fraterna pietate desciverat et superstitioni adhaeserat Chaldaeorum, 
et postea inde,
-----------------------------------------------------------
sive poenitendo, sive persecutionem passus (quod suspectius habetur), et 
ipse migraverit? Et facti sunt omnes dies Tharae ducentorum quinque annorum, 
et mortuus est in Aran. Non sic accipiendum est quasi omnes hos dies ibi 
egerit, sed quia omnes dies vitae suae, qui fuerunt anni ducenti quinque, 
ibi compleverit. Ignoratur autem quot annis vixerit Thara in Charra, quoniam 
non legitur quoto anno vitae suae in Charram venerit. Et absurdum est existimare 
in ista serie generationem, ubi diligenter commemoratur quot annis quisque 
vixerit, hujus solius numerum annorum vitae non commemoratum esse.
        

          CAPUT XXXVIII. Cum aliquorum vitae adnumerantur anni, cur aliorum 
taceantur in Genesi.
Quod enim quorumdam quos eadem Scriptura commemorat, tacentur anni, cum 
aliorum adnumerentur, quaeri solet. Quibus est respondendum, quoniam non 
sunt in eo ordine in quo temporum dinumeratio decessione gignentium et 
genitorum successione contexitur, ob hanc causam eorum vitae non adnumerari 
annos. Iste autem ordo qui dirigitur ab Adam usque ad Noe, et inde usque 
ad Abraham, sine numero annorum neminem continet.
        

          CAPUT XXXIX Pater Melchae ipse est pater Iescae, vel quae fuit 
Iesca.
Igitur quod in Genesi legitur, pater Melchae ipse
-----------------------------------------------------------
est pater Iescae, vel quae fuit Iesca, ita intelligendum est: Thara genuit 
Abraham, et Nachor, et Aran. Aran vero genuit Loth et Melcham, et Sarai 
cognomento Iescam, et acceperunt uxores, Abraham Sarai, et Nachor Melcham. 
Necdum vero inter patruos et fratrum filios nuptiae lege prohibitae sunt.
        

          CAPUT XL. Quomodo Sara, cum a Pharaone rapta fuerit, ab eo violata 
esse non credatur.
Quaeritur quomodo Sara, cum a Pharaone rapta fuerit, ab eo violata esse 
non credatur, nisi quia juxta librum Hester quaecunque mulierum placuisset 
regi apud veteres, sex mensibus ungebatur oleo myrteo, et sex mensibus 
in pigmentis variis erat et curationibus feminarum, et tunc demum ingrediebatur
-----------------------------------------------------------
ad regem. Atque ita potest fieri ut Sara postquam placuerat regi, et dum 
per annum ejus praeparabatur introitus ad regem, quod interim Abrahae Pharao 
multa donaverit, et Pharao postea percussus sit a Domino, illa adhuc intacta 
ab ejus concubitu permanente.
        

          CAPUT XLI. Qui sint expediti, quos Abraham numerasse legitur.
Quaeritur etiam qui sint expediti, de quibus in Genesi dicitur: Numeravit 
expeditos vernaculos suos. Expeditos dixit juvenes ad bellum promptos, 
et qui non fuerunt uxorati. De quibus in sequentibus dixit: Exceptis his 
quae comederunt juvenes. Et persecutus est eos usque ad Dan. Dan Phoenicis 
oppidum est, quod nunc Paneas dicitur, ubi unus de fontibus
-----------------------------------------------------------
Jordanis oritur, qui dicitur Dan, alter vero Jor: et his duobus fontibus, 
qui non procul a se distant, in unum rivulum foederatis, Jordanis appellatur. 
Ergo sicut ex duobus fontibus unus fluvius, ita ex nominibus duobus una 
appellatio procreatur.
        

          CAPUT XLII. Quis Melchisedech sit rex Salem qui ab Abraham decimas 
accepit.
Melchisedech rex Salem protulit panes et vinum Abrahae. Erat autem sacerdos 
Dei altissimi, benedixitque illi. Tradunt quoque hunc esse Sem, primum 
filium Noe, qui, mutato nomine, nuncupatus sit Melchisedech, quod in nostra 
lingua interpretatur rex justitiae: et eo tempore quo ortus est Abraham
-----------------------------------------------------------
habuisse aetatis annos 390 qui ita supputantur. Post diluvium anno secundo 
cum 100 esset annorum Sem, genuit Arfaxath. Post cujus ortum vixit annis 
500, hoc est, simul 600. Arfaxath annos natus 35 genuit Sale. Qui et ipse 
tricenarius, procreavit Heber: quem 44 annorum legimus genuisse Phalech. 
Rursum expletis annis 30 genuit Reu. Qui et ipse post trigesimum et quintum 
nativitatis suae annum, edidit Seruech. De quo cum ad 30 pervenisset annos, 
ortus est Nachor. Qui 29 annorum genuit Tharam, quem legimus quod septuagenarius 
genuerit Abraham, et Nachor, et Aram. Supputa per singulas aetates annorum 
numerum, et invenies ab ortu Sem usque ad generationem Abraham, 390 annos. 
Mortuus est autem Abraham centesimo et septuagesimo
-----------------------------------------------------------
quinto aetatis suae anno. Ratione deducta, invenitur Sem, abnepotem suum, 
Abraham supervixisse annos 35, simulque de hoc tradunt usque ad sacerdotium 
Aaron, omnes primogenitos fuisse sacerdotes, et Deo victimas immolasse, 
et haec esse primogenita quae Esau fratri suo vendiderit Jacob. Nec esse 
mirum si Melchisedech victori Abraham obviam processerit, et in refectionem 
tam ipsius quam pugnatorum ejus panem vinumque protulerit, et benedixerit 
ei, cum abnepoti suo hoc jure deberet, et decimas praedae atque victoriae 
acceperit ab eo, sive, quod habetur ambiguum, an ipse dederit ei decimas 
substantiae suae, et habitam largitatem ostenderit in nepotem. Utrumque 
enim intelligi potest, et juxta Hebraicum, et juxta LXX Interpretes, quod 
et ipse acceperit decimas
-----------------------------------------------------------
spoliorum, et Abrahae dederit decimas substantiae suae: quanquam Apostolus 
in Epistola ad Hebraeos apertissime diffiniat non Abraham suscepisse a 
Melchisedech decimas divitiarum ejus, sed spoliis hostium partem accepisse 
pontificem; Salem autem, non ut Josephus, et nostrorum omnes arbitrabantur, 
esse Hierusalem nomen ex Graeco Hebraeoque compositum, quod absurdum esse 
peregrinae linguae mixtura demonstrat: sed oppidum juxta Scythopolim, quod 
usque hodie appellatur Salem. Ostenditur ibi palatium Melchisedech, et 
ex magnitudine ruinarum veteris operis ostendens magnificentiam. De quo 
in exteriore quoque parte Geneseos scriptum est: Venit Jacob in Sochot, 
id est in tabernacula, et fecit sibi ibi domos atque tentoria, et transivit
-----------------------------------------------------------
in Salem, civitatem regionis Sichem, quae est in terra Chanaan. Considerandum 
quoque est quod Abrahae a caede hostium revertenti (quos persecutus est 
usque Dan, quae hodie Paneas appellatur) non de via Hierusalem, sed de 
oppido metropolis Sichem iter fuerit. De quo in Evangelio quoque legimus: 
Erat autem Joannes baptizans in Enon juxta Salim, quia aquae multae erant 
ibi. Nec refert utrum Salem an Salim nominetur, cum eisdem vocalibus in 
medio litteris perraro utantur Hebraei, et pro voluntate lectorum ac varietate 
regionum, eadem verba diversis sonis atque accentibus proferantur. Apostolus 
quoque hunc Melchisedech dicit esse sine patre, sine matre, sine genealogia. 
Quod ideo dixit, quia genealogiam
-----------------------------------------------------------
ejus sancta Scriptura non narrat, vel quia secundum legalem traditionem 
non offerebat hostias, quas Dominus sacerdotibus Levitici generis immolare 
praeceperat, sive quia ex tribu Levi, nec patrem habuit nec matrem, sicut 
praemissum est. . . . . . . . . . . . . . . . . . . . .
        

          Typographus Lectori.


-----------------------------------------------------------

Ne tibi fucum facere videamur, candide Lector, ingenue fatemur, hic inter 
primum et secundum librum utrinque aliqua desiderari: nulla sane nostra 
vel incuria vel studio; sed exemplaris, ex quo haec, cum aliud correctius 
non suppeteret, descripsimus, vitio. De quibus tamen non est quod magnopere 
labores, cum hujusmodi fere sint illa, ut ex sacrorum bibliorum lectione 
abunde constare tibi queant.

      


        LIBER SECUNDUS.

          CAPUT PRIMUM. De Joseph exaltatione, et quam ob causam filii 
Israel inde discesserint, ethnicorum historiographorum partim imperfecta, 
partim falsa narratio.

------------------------------------------------------------

          De hoc autem nostro Joseph ethnici etiam historiographi aliqua 
scripserunt. Pompeius enim historicus, ejusque breviator Justinus, inter 
caetera sic ait: Minimus aetate inter fratres Joseph fuit. Cujus excellens 
ingenium fratres veriti, interceptum peregrinis mercatoribus vendiderunt. 
A quibus deportatus in Aegyptum, cum magicas  ibi artes 
solerti ingenio percepisset, in brevi ipsi regi percharus fuit. Nam et 
prodigiorum sagacissimus erat et somniorum primus intelligentiam condidit, 
nihilque divini juris humanique ei incognitum videbatur:
-----------------------------------------------------------
adeo ut etiam agrorum sterilitatem futuram ante multos annos prospiciens, 
fruges congregasset, tantaque experimenta ejus fuerint, ut non ab homine, 
sed a Deo responsa viderentur. Filius Joseph Moses fuit, quem praeter paternae 
scientiae haereditatem, etiam formae pulchritudo commendabat. Sed Aegyptii 
cum scabiem et vitiliginem paterentur, responso moniti, eum cum aegris, 
ne pestis ad plures serperet, terminis Aegypti pellunt. Haec Justinus. 
Sed quoniam haec idem Moses, quem isti sapientem scientemque fuisse attestantur, 
plenius veriusque tam per se quam per suos, quae gesta sunt conscripsit, 
primum fide ejus atque auctoritate, quam etiam isti probant, horum ignorantia 
est supplenda. Dehinc sacerdotum Aegyptiorum fallax militia confutanda
-----------------------------------------------------------
est, qui vel astu (quod manifestius est) evidentem iram misericordiamque 
veri Dei memoriae subtrahere conati sunt particulatim expositione confusa, 
ne in contumeliam idolorum suorum, eum colendum merito ostenderent, cujus 
consilio adnuntiata haec mala et auxilio evitata docuissent; vel forte, 
ut indulgentius accipiamus, obliti sunt. Illius enim nostri Joseph, qui 
fuit veri Dei servus et pro creatura Domini sui pie intenteque sollicitus 
provisione, ipsi abundant frugibus quasi sacerdotes. Sed quia falsi sacerdotes 
erant, cum caeteris esurientibus non dolebant. Enim vero cui placet, obliviscitur; 
cui dolet, meminit: quanquam hujus temporis argumentum, historiis fastisque 
reticentibus, ipsa sibi terra Aegypti testis pronuntiat, quae tunc redacta 
in potestatem regiam, restitutaque cultoribus suis, ex omni fructu
-----------------------------------------------------------
suo usque nunc quintae partis incessabile vectigal exsolvit. Fuit itaque 
haec fames magna sub rege Aegyptiorum Diopolita, cui nomen erat Amoses. 
Quo tempore Baleus Assyrios, Argivos Apis regebat. Fuerunt autem ante annos 
septem praecedentes alii septem ubertatis anni, quorum affluentiam tanto 
negligentius perituram, quanto uberius natam Joseph noster solertia sua 
collegit et condidit, totamque Aegyptum conservavit: acquisivit universam 
Pharaoni pecuniam, et Deo gloriam reddens, dispensatione justissima cui 
vectigal, vectigal, cui honorem, honorem: omniumque pecora, terras censusque 
collegit. Semina etiam sub taxatione statuta eis tribuit, ut terram Aegypti 
quam emerant, exsolverent, et quintam partem de fructibus regi darent.
        

          CAPUT II. Patriarchae Jacob luculentum de Christi adventu vaticinium. 
Et quo tempore Graecia frugibus uti coeperit.
Assyriorum X Altadas regnat annis 32. A nativitate Abrahae trecentesimus 
quintus decimus erat annus, et repromissionis ducentesimus quadragesimus. 
Sycioniorum X Eratus. Quartus Argis Argus regnat. Aegyptiis decima octava 
dynastia. Amoses tunc primus Diapolitanorum regnabat. Jacob autem cum centesimum 
quadragesimum septimum aetatis suae annum duceret, prophetans de Christo, 
et de gentium vocatione, dicens in benedictione Judae: Non deficiet princeps 
ex Juda, ex dux de femoribus ejus, donec veniant quae reposita sunt ei, 
et ipse erit exspectatio
-----------------------------------------------------------
gentium, moriturus, filios suos et nepotes ex Joseph benedixit, et obiit 
in Aegypto. Cujus cadaver Joseph cum magno honore revocat in terram Chanaam. 
Ergo, regnante Argo, coepit uti frugibus Graecia, et habere segetes in 
agricultura, delatis aliunde seminibus. Argus quoque suum post obitum, 
deus habitus est, templo et sacrificiis honoratus, qui honor eo regnante 
ante illum delatus est homini privato, et fulminato cuidam Gyro, eo quod 
primus ad aratrum boves junxerit. Eo itaque tempore Sparta condita, a Spartaco 
filio Phoronei.
        

          CAPUT III. De obitu Joseph, et subsecuta mox filiorum Israel 
afflictione.
Assyriorum XI Manitus annis 30. A nativitate Abrahae trecentesimus quadragesimus 
septimus erat
-----------------------------------------------------------
annus, repromissionis autem ducentesimus septuagesimus secundus, Sycioniorum 
XI Plemneus, Aegyptiorum Ammenophis, cui Neeges succedit. Igitur his regnantibus, 
Joseph moritur. Post cujus mortem populus Dei mirabiliter crescens, tranquille 
prius mansit, donec morerentur, quibus Joseph notus fuit. Deinde quia invidebatur 
ejus incrementis, erantque suspecta, Aegyptii Hebraeos servitute deprimunt, 
quam servitutem durissimam annis 144 sustinent, quousque divinitus liberarentur. 
Fiunt autem omnes anni quos Hebraei in Aegypto fecerunt 215, qui ab eo 
tempore computantur ex quo Jacob cum filiis suis descendit in Aegyptum. 
Ergo, secundum opinionem quorumdam, his temporibus Prometheus fuit, a quo 
homines de luto factos esse
-----------------------------------------------------------
commemorant. Et revera cum sapiens esset, feritatem eorum et nimiam imperitiam 
ad humanitatem et scientiam transfigurabat, nec tamen qui ejus tempore 
fuerint sapientes ostenditur.
        

          CAPUT IV. Callithias primus Argis sacerdotio functus. Quo tempore 
et Atlas astrologus insignis fuit.
Assyriorum XII Machaleus annis 30. A nativitate Abrahae trecentesimus septuagesimus 
septimus, repromissionis autem annus trecentesimus secundus erat. Argis 
V Criasus regnat. Primus quippe sub eo Argis sacerdotio functus est Callithias 
Pirantis filius. Sycioniorum XII rex Orthopolis; Aegyptiorum Nuspharmitos, 
cui succedit Tumosis. His enim temporibus Atlas, frater Promethei, praecipuus 
astrologus
-----------------------------------------------------------
fuit. Qui ob eruditionem disciplinae coelum etiam sustinere dictus est. 
Euripides autem montem esse eum altissimum affirmat, qui Atlas vocatur.
        

          CAPUT V. Syria unde nomen sortita.
Assyriorum Iphraeus annis 30. A nativitate Abrahae quadringentesimus septimus, 
repromissionis autem trecentesimus vigesimus secundus. Aegyptiorum Amenopis. 
Hic est Amenopis quem quidam Menonem putant, lapidem loquentem. Quibus 
regnantibus Syrus fuisse perhibetur indigena, ex cujus vocabulo Syria nuncupata 
est. Aethiopes etiam tunc, ab Indo flumine consurgentes, juxta Aegyptum 
consederunt.
        

          CAPUT VI. Quo tempore et quibus coaetaneis Moses Aegyptiorum 
philosophiam didicerit.
Assyriorum quartus decimus Mamilus, annis triginta. A nativitate Abrahae 
quadringentesimus vicesimus septimus, repromissionis vero trecentesimus 
quinquagesimus secundus: Argis sextus rex Phorbas, Aegyptiorum autem Orus. 
His enim regnantibus Moses adolescens; omnem philosophiam Aegyptiorum didicit. 
Epidorus itaque civitas condita est. Primus quippe Emon regnavit in Thessalia. 
Phorbas Rhodum obtinuit, Hercules, ut fertur, Antheum luctae vicit certamine. 
Trochilus primus junxisse quadrigam, Xantus Triopalesbum condidit, Cidon 
regnavit in Creta. Quidam vero scribunt Prometheum et Phiemetheum atque 
Atlantem fratrem Promethei
-----------------------------------------------------------
et Argum cuncta cernentem, et Io filiam Promethei his fuisse temporibus, 
alii vero aetate Cecropis, nonnulli ante Cecropem, annis sexaginta aut 
nongentis.
        

          CAPUT VII. Quibus temporibus Atheniensium regnum coeperit. Et 
de Athenarum appellatione deorum Neptuni et Minervae contentio.
Assyriorum quintus decimus Sparetus, annis quadraginta. A nativitate Abrahae 
quadringentesimus quinquagesimus septimus, repromissionis vero trecentesimus 
octogesimus secundus erat annus. Sycioniorum tertius decimus Marathius, 
Argis septimus Troipas regnat. Aegyptiorum Aceneres. His temporibus Atheniensis 
regni principium fuit. Primus enim Cecrops, qui et Difies in Acta, quae 
nunc Attica
-----------------------------------------------------------
vocatur, regnavit annos quinquaginta. A Cecrope autem usque ad primam olympiadem 
numerantur reges quatuordecim. Principes vero, quos mors tantum finiebat, 
duodecim: sub quibus apud Graecos multa miranda narrant accidisse. Dicebatur 
autem Cecrops Difies, sive ob longitudinem corporis, sive ob id quod, cum 
Aegyptius esset, utramque linguam sciebat. Hic autem Cecrops in Euboea 
Athenas, quam et Diadar vocant, condidit: quam urbem Euboici Corcomenon 
appellaverunt. Deorum namque judicium, Neptuni et Minervae, de contentione 
regionis apud Cecropem actum fuisse confingitur hunc in modum. Nam ut Athenae 
vocarentur (quod certe nomen a Minerva est, quae Graece Athena  
dicitur), hanc causam Varro indicat: Cum apparuisset
-----------------------------------------------------------
illic repente olivae arbor, et alio loco aqua erupisset, regem prodigia 
ista moverunt, et misit ad Apollinem Delphicum sciscitandum quid intelligendum 
esset, quidve faciendum. Ille respondit quod deam Minervam significaret 
et Neptunum, et quod esset in civium potestate ex cujus nomine potius duorum 
deorum, quorum signa illa essent, civitas vocaretur. Iste Cecrops, oraculo 
accepto, cives omnes utriusque sexus consulens, mos enim tunc in eisdem 
locis erat ut etiam feminae publicis consultationibus interessent, ad ferendum 
suffragium omnes convocavit. Consulta igitur multitudine, mares pro Neptuno, 
feminae pro Minerva, tulere sententias. Et quia una plus inventa est feminarum, 
Minerva vicit. Tunc Neptunus, iratus, marinis fluctibus exaestuantibus
-----------------------------------------------------------
terras Atheniensium populatus est, quoniam spargere latius quaslibet aquas 
difficile daemonibus non est. Cujus ut iracundia placaretur, triplici supplicio 
dicit idem auctor ab Atheniensibus affectas esse mulieres, ut nulla ulterius 
ferrent suffragia, ut nullus nascentium maternum nomen acciperet, ut ne 
quis eas Athenas vocaret. Ita illa civitas, mater aut nutrix liberalium 
doctrinarum et tot tantorumque philosophorum, qua nihil habuit Graecia 
clarius atque nobilius, ludificantibus daemonibus de lite deorum suorum, 
maris et feminae, et de victoria per feminas, feminae Athenas nomen accepit. 
Areopagus vero dicitur in eadem civitate, ubi cum Atheniensibus Paulus 
apostolus disputavit, a Marte, qui Graece
-----------------------------------------------------------
Ares nuncupatur: quoniam cum homicidii crimine reus fieret, judicantibus 
duodecim diis in eo pago sex sententiis absolutus est. Ubi enim par numerus 
sententiarum fuisset, ibi absolutio damnationis erat. Varro autem astruit 
Neareonpagon ( sic ) Atheniensium, de nomine Martis et pagi, quasi Martis 
pagum nominasse credit, Areopagitae namque curiales ejusdem urbis sunt.
        

          CAPUT VIII. De Moseos nativitate, expositione, educatione, vita 
et rerum ab eo cum in Aethiopia, tum in Aegypto gestarum historia.
Assyriorum XVI Aschatades annis 40. Hujus regni anno octavo Moses, virtutibus 
atque prodigiis insignibus in Aegypto perpetratis, ad desertum Sinai,
-----------------------------------------------------------
jubente Domino, populum Hebraeorum educit ex Aegypto, cum esset annorum 
quingentorum quinque, a nativitate Abrahae, repromissionis autem quadringentesimus 
tricesimus, eisque in eremo per annos quadraginta legem exponit. Igitur 
ab exitu Israelitici populi de Aegypto usque ad Salomonem et aedificationem 
templi, numerantur anni 479. Secundum minorem tamen numerum, quem tertius 
Regnorum liber continet: nam juxta volumen Judicum supputantur anni 600. 
Sycioniorum autem XIV Maratus rex erat: cui succedit Echireus. Argis namque 
Erotophus octavus erat rex, qui Sthenelum habuit successorem. Quibus temporibus 
de principibus Argivorum, Castores existunt. At cum Danus Sthenelum expulisset, 
Argos tenuit: minoresque ejus
-----------------------------------------------------------
perseveraverunt usque ad Curisteum filium Stheneli nepotem Persei. Post 
quem Pelopides imperium susceperunt, primo ex ipsis regnante Atreo. Quo 
tempore primus pontifex apud Hebraeos constituitur Aaron, jubente Deo, 
fratre Mosi. Ergo quis iste Moses esset paucis indicare curabo. Is enim 
septimus erat Abraham, filius Ambri, qui fuit de patre Caath, qui natus 
est de Levi; Levi vero de Jacob, qui fuit ex Isaac filio Abraham. Mortuo 
namque Joseph, dum Aegyptii durissimo opprimerent servitio filios Israel, 
quidam eorum sacer scriba vaticinando praedixit puerum nasciturum ex Hebraeis, 
qui et Aegyptios valde affligendo humiliaret, et progeniem Joseph a jugo 
servitutis eorum eriperet. Quam ob rem regem cum Aegyptiis suis armavit 
consiliis, ut omnes
-----------------------------------------------------------
Hebraeorum mares, quotquot nascerentur, interimerent: quod ita et facere 
nisi sunt. Quibus Hebraei afflicti malis, Ambri anxietate non modica vexabatur. 
Cui Deus in visu noctis astitit, eique filium praedixit nasciturum, qui 
et suos a tanta liberaret miseria et Aegyptios afflictos spoliatosque, 
ac demum in mari demersos superaret, et memoriam sui nominis celeberrimam 
per omnia relinqueret saecula, quam eventus rei visionem veram declaravit. 
Ergo ut Moses natus, partus ipsius obstetricibus celatus est annuente Domino, 
ac sic tribus mensibus domi enutritus, dum ejus genitor amplius celare 
diffideret in vasculo de papyro facto, ac bitumine linito, in
-----------------------------------------------------------
flumen exposuit: illum Domino commendans, qui eum praedixerat nasciturum 
fore. Deus enim Termuth, filiam regis, ludendi gratia ad ripam fluminis 
adesse fecit. Quae dum vas cerneret in crepidine fluminis, ad se deferri 
jubet; conspectoque puero, dum in eo elegantem cerneret formam, valde est 
gavisa, nutriri illum jubet, et dum propriam non haberet sobolem, hunc 
sibi adoptavit in filium. Qui specie decorus, ingenio fervens, ita duntaxat 
ut plurimi admirantes, videndi gratia ad eum properarent, sua relinquentes 
negotia, delectati ejus potius visione. Erat enim infantilis in eo multa 
gratia. Termuth autem, quae sibi eum adoptaverat in filium, dum saepius 
ad patrem ipsum deferret, contigit quadam die ut rex eumdem sumens et ad 
pectus applicans, pro
-----------------------------------------------------------
filiae gratia diadema capiti ejus imponeret. Quod Moses quasi infantiliter 
ludens, arreptum in terram projecit pedibusque conculcavit. Hoc autem sacer 
ille scriba cernens, exclamavit hunc esse quem nasciturum nutu Dei praedixerat, 
qui principatum dejicere Aegyptiorum acceleraret, nisi prius morte praeventus 
fuerit: impetum in eum faciens, interficiendum decernebat. Ad cujus necem 
segnius rex excitabatur, ne filiam offenderet charam. Quem Termuth vix 
e manibus eorum eripuit, et a morte salvavit. Post aliquod vero temporis 
spatium, inter Aegyptios et Aethiopes saevum exortum est bellum. Qui dum 
noscuntur esse vicini, negotiatores, hinc inde mercimonia ferentes, ad 
lites et jurgia provocaverunt Aegyptios. Quam ob rem Aethiopes, haec indignando
-----------------------------------------------------------
 arma sumunt, Aegyptum vastando ac saeviendo, civitatesque eorum 
capiendo, resistente nullo, bacchantes, usque ad Memphim civitatem Aegyptiorum 
nobilem perveniunt. Hac compulsi necessitate Aegyptii ad divinationes et 
responsa confugiunt, acceptoque oraculo ut Hebraeus dux exercitus constitueretur, 
cujus auxilio non solum a finibus suis pellerentur Aethiopes, sed jam ditioni 
subjicerentur Aegyptiorum. Eligitur autem Moses, quem et prudentia elegantior, 
et forma commendabat excellentior, dux exercitus. Qui dum in hostes irruere 
ita disposuit, ut ejus adventum minime praevidendo cognoscerent, exercitum 
per loca invia deserti deduxit. Difficultatem vero itineris, impetus maxime 
serpentium, non solum repentium,
-----------------------------------------------------------
sed etiam volantium, per desertum invia loca praebent. Ille autem, divinitus 
accepto consilio, ibes in caveis reclusas, quas serpentes maxime verentur, 
secum tulit. Est autem hoc animal serpentibus inimicum. Fugiunt enim eis 
advenientibus, et cum se celare voluerint, velut flatu cervorum abreptae 
devorantur. Quarum solatio exercitum a peste animalium venenatorum liberavit. 
In Aethiopes ex adverso irruens, quos in primo certamine profligendo devicit, 
fugatos cecidit. Et dum ei in nullo resistere valerent loco, se ad nobilissimam 
eorum civitatem contulerunt Saba. In qua dum obsiderentur, et Moses nobiliter 
ac prudenter saepius certando obsessos affligeret,
-----------------------------------------------------------
a filia regis Aethiopum adamatus est. Quae dum vim amoris ferre nequiret, 
per fideles ministros nuptias ejus expetivit. Quod Moses minime denegans, 
sub ea scilicet conditione ut foederati cives se manibus ejus traderent. 
Quod per consilium praedictae puellae citius expletum est, eamque Moses 
celebratis nuptiis suo copulavit matrimonio: ac sic demum debellata Aethiopia, 
revertitur in Aegyptum cum triumpho. Quae prosperitas et suis fiduciam 
libertatis, et Aegyptiis metum intulit majorem: unde et opportunitatem 
quaerentes ut eum morti traderent. Quod Moses intelligens, meditabatur 
qualiter eorum declinaret insidias. Interfecto Aegyptio, dum quaereretur 
ad mortem, vix elapsus per loca difficillima deserti fugit in Madian: et 
ibi cum Jethro sacerdote degens,
-----------------------------------------------------------
cujus filiam duxit uxorem, dumque illius pasceret gregem in monte Sina 
colloquio fruens Dei, ab eo in Aegyptum missus ob liberationem filiorum 
Israel. Haec namque ex Josephi decerpsimus Historia. De eodem etiam Mose 
historiographi gentium quaedam scripserunt, ex quorum assertionibus aliqua 
decerpere libuit. Ait Pompeius de illo, sive Justinus, hoc modo: Aegyptii 
cum scabiem ac vitiliginem paterentur, responso moniti, Mosen cum aegris, 
ne pestis ad plures serperet, terminis Aegypti pellunt. Dux igitur exsulum 
factus, sacra Aegyptiorum furto abstulit. Quae armis repetentes Aegyptii, 
domum redire tempestatibus compulsi sunt. At vero Cornelius de eadem re 
sic ait: Plurimi auctores consentiunt, orta per Aegyptum tabe quae corpora 
foedaret, regem
-----------------------------------------------------------
Bocchorum, adito Hammonis oraculo, remedium petentem, purgare regnum, et 
hoc genus hominum, ut invisum diis, alias in terras abire jussum. Sic conquisitum 
collectumque vulgus, postquam vastis locis relictum sit, caeteris per lacrymas 
torpentibus, Mosen unum exsulum monuisse ne quam deorum hominumve opem 
exspectarent, sed sibimet duces coelesti crederent primo cujus auxilio 
praesentes miserias pepulissent. Itaque Cornelius dicit quod, ipsis Aegyptiis 
cogentibus, Judaei in deserta propulsi sint; et postea subjungit incaute 
quia ope Mosi ducis in Aegypto miserias propulissent. Quare ostenditur 
quaedam quae per Mosen strenue acta sunt, fuisse celata. Item Justinus 
asserit pulsum aeque cum populo Mosen sacra Aegyptiorum fuisse furatum. 
Quae
-----------------------------------------------------------
Aegyptios armis recipere molientes, coactos tempestatibus ac repulsos, 
domum redisse. Et hic aliquid amplius, et si non totum, prodidit quod ille 
celavit. Quapropter si Mosi magno illi duci testimonium ambo dixerunt, 
ab ipso sicut per eum et gesta et dicta sunt, melius proferuntur. Hinc 
autem Orosius historiographus sic ait: Cum populum Dei, hoc est genus Josephi, 
Aegyptii cujus ope salvi erant, servitio oppressum labore cruciarent, insuper 
etiam ad necandam sobolem suam crudeli imperio cogerent, dimitti Deus populum 
suum liberum ad serviendum sibi per Mosen nuntium jubet, contemptusque 
durissimis contumaces suppliciis agit. Qui decem plagis onerati ac protriti 
tandem quos dimittere noluerant, etiam
-----------------------------------------------------------
festinare coegerunt: post aquas in sangumem versas, ardentibus siti graviora 
afferente poenarum remedia quam poenas; post horridos ranarum squalores, 
per omnia munda immundaque reptantes; post ignitas cyniphes, et nusquam 
toto aere vibrante vitabiles; post muscas caninas, etiam per interiora 
membrorum horridis morsibus cursitantes acerbeque inferentes tam gravia 
tormenta quam turpia; post omnium pecorum et jumentorum repentinam ruinam 
stragemque generalem; post vesicas effervescentes ulceraque manantia, et, 
ut ipsi dicere maluerunt, scabiem ac vitiliginem totis corporibus erumpentem; 
post grandinem cum igne permixtam, passim homines, armenta atque arbores 
proterentem; post locustarum nubes, exhaustis omnibus, ipsas quoque
-----------------------------------------------------------
radices seminum persequentes; post tenebras, imaginibus diras, crassitudine 
palpabiles, diuturnitate ferales; postremo, post uniformem in tota Aegypto 
primitivae sobolis necem, paremque per universos orbitatum tempestatem, 
qui jubenti Deo non cesserant, cessere punienti. Sed mox pessima poenitentia 
dimissos persequi ausi, ultima nefandae pervicaciae expendere supplicia. 
Nam rex eorum universum Aegypti exercitum, curribus atque equitibus instructum, 
in circumerrantes egit. Cujus numerum hoc solo, vel maxime argumento conjicere 
possumus, quod eum sexcenta millia virorum timuerunt atque fugerunt. Sed 
protector depressorum et ultor contumacium Deus, divisit subito Rubrum 
mare, ac dilatans utrumque marginibus, rigentium undarum in
-----------------------------------------------------------
montis faciem latera erecta suspendit, ut inoffensi spe limitis provocati, 
piique viam desperatae salutis, impii in foveam insperatae mortis intrarent. 
Itaque Hebraeis tuto per sicca gradientibus, refusis a tergo aquarum astantium 
molibus, obruta est et interfecta cum rege suo universa Aegypti multitudo: 
totaque provincia, plagis antea cruciata, hac postremo interfectione vacuata 
est. Exstant etiam nunc certissima horum monumenta gestorum. Nam tractus 
curruum rotarumque orbitae, non solum in littore, sed etiam in profundo, 
quousque visus admittitur, pervidentur. Et si forte ad tempus casu vel 
curiositate cujuspiam turbantur, continuo divinitus in pristinam faciem 
ventis fluctibusque reparantur: ut quisquis non docetur timorem Dei propalatae 
religionis
-----------------------------------------------------------
studio, irae ejus transactae ultionis terreatur exemplo. Cecropem enim, 
de quo supra diximus, tempore etiam Mosi ducis gentis Hebraeorum (qui primus 
omnium prophetarum ante adventum Domini Salvatoris divinas leges sacris 
litteris explicavit) fuisse eruditissimum tradiderunt. Hic Moses omnibus 
quos Graeci antiquissimos putant senior deprehenditur, Homero scilicet 
et Hesiodo, Trojanoque bello, ac multo superius Hercule, Musaeo, Lino, 
Chirone, Orphaeo, Castore, Polluce, Esculapio, Libero, Mercurio, et Apolline, 
et caeteris diis gentium, sacrisque vel vatibus, ipsius quoque Jovis gestis, 
quem Graecia in arce divinitatis collocavit. Hos, inquam, omnes quos enumeravimus, 
etiam post Cecropem Difien,
-----------------------------------------------------------
quem primum Atticae regem fuisse convincimus. Itaque sine ulla ambiguitate 
Moses et Cecrops, qui primus Atheniensium fuit, iisdem fuere temporibus. 
Porro iste Cecrops Difies indigena, sub quo primum in arce oliva orta est, 
et Atheniensium urbs ex Minervae appellatione sortita nomen. Hic primus 
omnium Jovem appellavit, simulacra reperit, aram statuit, victimas immolavit, 
nequaquam istiusmodi rebus in Graecia unquam visis. Caetera quoque quae 
apud Graecos mira jactantur, posteriora Cecrope deprehenduntur. Post hunc 
enim scribitur diluvium sub Deucalione, incendium sub Phaetonte, Ericthonius 
Vulcani et Terrae filius, Dardanusque qui Dardaniam condidit. De quo Homerus:Quem 
primum genuit coelesti Jupiter arce.

-----------------------------------------------------------
Liberae quoque raptus Europae, sacra Cereris, atque Isidis delubrum in 
Eleusyna, frumenta Triptolemi, regnum Trois, cujus dinatum  
Ganymedem ad sidera raptum, vina dei magnis voluerunt fundere mensis. Quo 
tempore Tantalus quoque et Titios fuerunt, et Apollo natus est. Nam Latona 
Jovis conjux tempore Tytionis fuit, Latonae autem et Jovis (ut ferunt) 
fuit Apollo filius. Post quos Cathmus Thebas venit, qui Semelen genuit: 
de qua pulcherrima proles, Liber condignam partu tulit edita frugem. Porro 
Liber et reliqui, quos mox inferemus, post ducentesimum annum Cecropis 
fuerunt, Linus scilicet et Cethus, et Amphion, Musaeus Orpheus, Minos Perseus, 
Esculapius, gemini Castores, Hercules, cum quo Apollo servivit Admeto, 
post quos facta
-----------------------------------------------------------
est Trojanae urbis eversio, quam Homerus longo sequitur intervallo, longe 
post fuerunt. Homerus autem Solone et Thalete Milesio caeterisque qui cum 
his septem sapientes appellati sunt, multo prior reperitur. Deinde Pythagoras 
exstitit, qui se non sapientem ut priores, sed philosophum, id est amatorem 
sapientiae, dici voluit, quem secutus Socrates, qui Platonem erudivit, 
a quo famosa in partes philosophia divisa est. Horum singulos, juxta ordinem 
sequentis historiae, suis locis inseremus. His etiam temporibus adeo jugis 
et gravis aestus incanduit, ut sol, per devia transvectus, universum orbem, 
non calore affecisse, sed igni torruisse dicatur: impressumque fervorem, 
et Aethiops plus solitum, et insolitum Scytha non tulerit: ex quo etiam 
quidam, dum
-----------------------------------------------------------
non concedunt Deo ineffabilem potentiam suam, inanes ratiunculas conquirentes 
ridiculam Phaetontis fabulam texuerunt. Igitur, ut supra memini, anno octavo 
regnante Scatade in Assyriis, fiunt anni transacti repromissionis quadringenti 
triginta, a nativitate vero Abrahae quingenti quinque. Moses autem, octogesimum 
aetatis habens annum, dux itineris efficitur Hebraeorum ab Aegypto; praefuitque 
populo Dei in deserto annis quadraginta, tradensque ei legem a Deo sibi 
datam. Eo tempore secundus Atheniensium Cradavus rex erat, qui habuit successorem 
Amphition. Quo in tempore Curytes et Corybantes Gnoson condiderunt, qui 
modulatam et inter se concinentem in armis saltationem repererunt: musicus
-----------------------------------------------------------
Evethaei et nymphae filius agnoscitur. Hoc enim tempore Corinthus est condita, 
quae prius Epira vocabatur. Secundum vero nonnullos, Io in Aegyptum profecta, 
et ibi Isis nuncupata est. Quae nupta postea Thelegono regi Aegyptiorum 
Epafum genuit.
        

          CAPUT IX. De filiorum Danai et Aegisti parricidiis, Aegypti prima 
appellatione et Busiridis in ea tyrannide.
Assyriorum XVII Amnites annis 45. Hujus namque anno nono Moses moritur, 
et Jesu Nave ducatum populo praebet annis viginti sex, qui terram Palaestinorum 
sorte distribuit Judaeis. Eratque tunc secundus pontifex Hebraeorum Eleazar. 
Ergo a prima mundi fabrica usque ad Mosi obitum libri ipsius quinque continent 
annos tria millia septingentos triginta, secundum
-----------------------------------------------------------
LXX Seniorum interpretationem. Igitur decimus Argis Danaus regnat, Sycioniorum 
sextus decimus Corax. Atheniensibus Ericthonius regnabat, qui primus quadrigam 
junxit in Graecia, quamvis olim esset apud alias nationes. His enim regnantibus, 
inter Danai atque Aegisti fratrum filios quinquaginta parricidia una nocte 
commissa sunt, solo Lynceo evadente, qui post eum regnavit. Ipse deinde 
tantorum scelerum fabricator Danaus, regno, quod tot flagitiis acquisiverat, 
pulsus, Argos concessit, ibique indigne persuasus in facinus, Argis Sthenelam, 
qui eum profugum egentemque exceperat, regno expulit, atque ipse regnavit. 
Neque vero multitudo filiorum incredibilis videri debet in barbaris, cum 
tam innumerabiles habeant connubias. Enim vero a praedicto
-----------------------------------------------------------
Aegypto rege nomen accepit Aegyptus, quae prius Aeria dicebatur; eodem 
etiam tempore Dardanus Dardaniam condidit. Templum Delphis a Phlegio incensum 
est. Tunc etiam Busirides in Aegypto fuit Neptuni et Libyae Epaphi filiae 
filius. Qui dum apud vicina Nili loca tyrannidem exerceret, transeuntes 
hospites crudeli scelere interficiens, tyranni cruentissimi hospitalitas 
crudelissima et religio crudelior erat, qui sanguinem hospitum innocentum 
scelerum suorum participibus diis propinabat. Igitur per haec tempora, 
id est, ab exitu Israel ex Aegypto, usque ad mortem Jesu Nave, per quem 
populus Dei terram repromissionis accepit, sacra sunt instituta diis falsis 
a regibus Graeciae, quae memoriam diluvii, et ab eo liberationis hominum, 
vitaeque aerumnosae, modo
-----------------------------------------------------------
ad alta, modo ad plana migrantium, solemni celebritate revocarunt. Nam 
et Lupercorum per Sacram viam ascensum atque descensum sic interpretantur, 
ut ab eis significari dicant homines, qui propter aquae inundationem summa 
montium petiverunt, et rursus, eadem minuente, ad ima redierunt.
        

          CAPUT X. De Progne et Philomela, et rege Thebarum Cathmo.
Assyriorum XVIII Belochus, annis 25. Hujus filia Tosa, quae et Semiramis, 
regnavit cum patre annis octo. Ab exitu filiorum Israel ex Aegypto septuagesimus 
septimus erat annus. Judaeorum primus judex Gothoniel jam annis undecim 
judicabat populum. Deinceps autem viginti novem annis praefuit, qui
-----------------------------------------------------------
cum superioribus fiunt quadraginta. Sycioniorum XVII Epopeus. Atheniensium 
autem V Pandion, Argis XI Lynceus. His regnantibus subjectos tenuerunt 
Hebraeos alienigenae annis octo, qui junguntur temporibus Gothoniel, secundum 
Judaeorum traditionem. Gothoniel autem judex ex tribu Juda fuit. Igitur 
suscepit Phinees eo tempore pontificatum apud Hebraeos; apud Argos autem 
sacerdotio functa est Hypermestra Danai filia. Ergo Europae filiae Phoenicis 
mixtus est Jupiter. Post haec vero a Cretensibus rapta est navi, cui fuit 
in signo taurus. Quam postea Asterius (quem alii Exanthum vocant) rex Cretensium 
uxorem accipiens, Minoem ex ea, et Radamantum, et Sarpedonem procreavit. 
Tunc etiam Therei Prognae et Philomelae, incesto parricidium
-----------------------------------------------------------
adjunctum, atque exsecrabilius utroque convivium per infandos cibos additum, 
cum propter sororis pudicitiam ereptam, praecisamque linguam, filium parvulum 
mater occidit, pater comedit. Hae namque Progne atque Philomela Pandionis 
fuerunt filiae, qui filius Ericthei fuit. Tunc etiam Cathmus regnavit Thebaeis, 
ex cujus filia Semele natus est Dionysius, id est, Liber Pater, sub quo 
Linus Thebaeus musicus fuit. Melus etiam et Paphus atque Tharsus, vel Thasus, 
Calistaque et Bithinia, urbes conditae sunt. Linus autem Thebaeus, et Zethus, 
et Amphion, in musica arte clarescunt, qui tunc post Cathmum Thebaeis regnabant. 
In Dardania namque regnavit Ericthonius, Dardani filius. Quem Ericthonium 
finxerunt Neptuni et Minervae filium, quia in
-----------------------------------------------------------
templo Vulcani et Minervae, quod ambo unum habebant Athenis, expositus 
inventus est dracone involutus, qui eum significavit magnum futurum, et 
propter commune templum et ignotos parentes, filium deorum esse dixerunt. 
Ea quae de Diana quam Isidem esse aiunt, et Danae referuntur, ex qua Persus 
nascitur, his gesta temporibus sunt. Ephira vero, quae nunc Corinthus vocatur, 
a Sysipho condita. Armenia a Cathmo est capta. Phoenix autem et Cathmus, 
de Thebeis Aegyptiorum in Syriam profecti, apud Tyrum et Sydonem regnaverunt. 
His temporibus erant qui ferrum repererunt, ut dicunt, Idaei Dactyli.
        

          CAPUT XI. Ludi in honorem Apollinis instituti, quo tempore Hercules 
claruit et Dionysius vitem ostendit. Item de diluvio sub Deucalione et 
incendio sub Phaetonte.
Assyriorum XIX Bellespares annis triginta. Ab egressu filiorum Israel ex 
Aegypto anni centum duo. Hebraeorum judex Aod, ex tribu Effrem, annis octoginta. 
Alienigenae Hebraeos habuerunt subjectos annis decem et octo qui sub eodem 
judice supputantur. Tunc enim Apollini Delphico instituti sunt ludi musici, 
ut placaretur ira ejus, quia putabant afflictas esse sterilitate Graeciae 
regiones, quia non defenderint templum ejus, quod rex Danaus, cum easdem 
terras bello invasisset, incendit. Hos autem ludos ut instituerent, oraculo 
sunt admoniti. In Attica vero rex Ericthonius filius Cecropis ei ludos
-----------------------------------------------------------
primus instituit, templumque fabricavit. Nec ei tantum ludos fieri censuit, 
sed etiam Minervae, ubi primum victoribus oleum ponebatur, quod ejus fructus 
inventricem Minervam, sicut vini Liberum, tradunt. Hercules autem cognomen 
Desanaus in Phoenice clarus habetur, inde ad nostram usque memoriam, a 
Cappadocibus et Eliensibus Desanaus adhuc dicitur, sed nimirum alius Hercules, 
non ille cujus ingentia et innumerabilia facta narrantur, hic fuit. His 
temporibus Dionysium, qui etiam Liber pater dictus est, et post mortem 
deus habitus, vitem ferunt ostendisse in Attica terra hospiti suo. Ericthonius 
etiam Vulcani et terrae filius, qui ab Homero Erictheus vocatur, his regnantibus 
fuit. Eo quippe tempore Arcas filius Jovis, et Callistonis, Pelasgis in 
deditionem
-----------------------------------------------------------
redactis, regionem eorum Arcadiam nuncupavit. Ergo a Deucalione Hellene, 
et Pyrra, hi qui prius Graeci tunc Hellenes nuncupati sunt, et Actea Benactica 
est vocata. Igitur de diluvio quod tunc sub Deucalione in Thessalia, et 
incendio quod sub Phaetonte factum est, de pestilentiis etiam multimodis 
Aethiopiae, quae tunc contigerunt, Orosius in hunc fert modum: Anno octingentesimo 
ante urbem conditam, Amphiction Athenis tertius a Cecrope regnavit. Cujus 
temporibus aquarum illuvies majorem partem populorum Thessaliae absumpsit 
paucis per refugia montium liberatis, maxime in monte Parnasso, in cujus 
circuitu Deucalion tunc regno potiebatur: qui tunc ad se ratibus confugientes, 
susceptos per gemina Parnassi juga fovit aluitque. A quo propterea
-----------------------------------------------------------
genus hominum Graecorum fabulae ex lapidibus reparatum ferunt, propter 
hominum insitam cordis duritiam. Tunc etiam in Aethiopia pestes plurimas, 
dirosque morbos, pene usque ad desolationem exaestuavisse Plato testis 
est. Et ne forte divisa tempora esse credant irae Dei furorisque bellici, 
ea tempestate subactam Indiam Liber pater sanguine madefecit, caedibus 
opplevit, libidinibus polluit, gentem utique nulli unquam hominum obnoxiam, 
vernacula tantum quiete contentam.
        

          CAPUT XII. Troia et Achaia condita. Triptolomeus frumenta per 
urbes distribuit. Theseum Hercules ab inferis reducit.
Assyriorum XX Lamprides annis 32. Ab exitu Israel ex Aegypto anni 132. 
Sycioniorum XVIII
-----------------------------------------------------------
Laomedon, sub quo Apollo Latonae filius Admeto servivit sub cura pastorali, 
et Neptunus muros Trojanorum fundavit. Sed hos utrosque Laomedon fefellit, 
quia ab eo mercede laboris fraudantur. Argis XII Abbas. Pelops regnabat 
in Graecia, a quo Peloponensis vocata. Hic fuit Pandionis filius, sub quo 
mysteria Graecorum esse coeperunt. His etiam temporibus Triptolomeus, quem 
Philocorus ait longa navi ad urbes accedentem distribuisse frumenta, et 
ob id dedisse suspiciones quod navis ejus serpens pennatus fuerit, sive, 
ut alii fingunt, quod, jubente Cerere, anguibus portatus alitibus, indigentibus 
terris frumenta volando contulerit. Achaia autem tunc ab Acheo condita 
est. Fabula Proserpinae, quam rapuit
-----------------------------------------------------------
Aidoneus, id est, Orcus rex Molosorum. Cujus canis ingentis magnitudinis 
Cerberus nomine, Perithoim devoravit, quia ad raptum uxoris ejus cum Theseo 
venerat, quem et ipsum Theseum jam mortis periculo constitutum, adveniens 
Hercules liberavit, et ob id quasi ab inferis receptus dicitur. Quo tempore 
Ericthei filiam Orithiam Boreas Astreli filius Thrax rapuit, quam fabula 
ventum fuisse confingit. Hac aetate Phrixus fuisse secundum quorumdam opinionem 
qui, cum Helle sorore sua fugiens insidias novercales, visus est per aerem 
vehi ab ariete velleris aurei. Fuit autem ei navis parata fugienti, cujus 
in signo aries erat. Porro Palefatus affirmat arietem vocatum illius nutritorem 
per quem liberatus sit.
        

          CAPUT XIII. De raptu Ganimedis, Medeae per caedes parvulorum 
pignorum grassatione, et Gorgonae meretricis capite desecto.
Assyriorum XXI Sosares, annis viginti, ab exitu Hebraeorum de Aegypto annus 
centesimus sexagesimus quartus, Hebraeorum judex Aod, qui et supra Atheniensium 
VI Erictheus, Sycioniis XIX Sycion, a quo Sycionii nuncupati sunt, qui 
prius Aegialei vocabantur. Argis XIII Protheus, qui successorem habuit 
Acrisium. Horum temporibus Melampus divinus agnoscitur. In Dardania vero 
regnavit Tros, a quo Trojani nuncupati sunt. Apud Phitium vates prima Phemone 
hexametris versibus futura cecinisse narratur. Tantalus tunc Phrygas regebat 
qui prius Meones vocabantur. Hic enim Tantalus rex Ganimedem Troi
-----------------------------------------------------------
Dardanorum regis filium, cum flagitiosissime rapuisset, majore concerti 
certaminis foeditate detinuit, sicut Phanocles poeta confirmat. Qui maximum 
bellum excitatum ob hoc fuisse commemorat sive quia hunc ipsum Tantalum 
 raptum puerum ad libidinem Jovis 
familiari lenocinio praeparasset, qui ipsum quoque filium Pelopem epulis 
ejus non dubitaret impendere. Ipse etiam Pelops, qui Hiptordaniam duxit 
uxorem, contra Dardanos atque Trojanos magna pertulit certamina. Quae, 
quia in fabulis celebrari solita sunt, negligentius audiuntur. Eo etiam 
contigerunt tempore Attrei et Thiestis odia, stupra, parricidia coelo quoque 
invisa. Fuisse etiam tunc Oedipum ferunt patris interfectorem, matris maritum, 
filiorum fratrem,
-----------------------------------------------------------
suumque vitricum. Tunc equidem Aetheocles et Polynices mutuis perierunt 
concursibus, ut utrique existerent parricidae. Medaea quo in tempore amore 
saevo sauciata, caede pignorum parvulorum grassatur. Perseus autem a Graecia 
in Asiam transvectus est, ibi barbaras gentes gravi diuturnoque bello domuit, 
et novissime victor, nomen subjectae genti dedit. Nam a Perseo Persae sunt 
vocati. Illa quoque praetereo, quae de Perseo, Cathmo, Thebanis, Sparthanisque, 
per inextricabiles alternantium malorum recursus, Palefato scribente referuntur. 
Flagitia Lemnia et Pandionis Atheniensium regis flebilis fuga tunc etiam 
contigisse credibile putatur. Gorgonae etiam meretricis capite
-----------------------------------------------------------
desecto, quae propter eximiam pulchritudinem ita aspectatores suos mentis 
inopes reddebat, ut vertere eos putaretur in lapides; unde ei caput serpentibus 
crinitum finxerunt.
        

          CAPUT XIV. De Debbora prophetissa, et regno Argivorum in Micenas 
translato.
Assyriorum XXII Lampares, annis 30. Ab exitu Israel de Aegypto centesimus 
octogesimus quartus annus erat. Hebraeos post Aon in deditionem redigunt 
alienigenae annis 20 qui conjunguntur temporibus Debborae et Barach secundum 
traditionem Judaeorum, qui judicaverunt populum annis 40. Nam Debbora prophetissa 
erat. Cujus prophetia de Christo minus est aperta, et diuturna indiget 
expositione.
-----------------------------------------------------------
Debbora namque tribu Effraim, Barach tribu Nepthali praefuerunt. Sycioniorum 
Polybus, Atheniensium vero VII Cecrops junior. His regnantibus, regnum 
deficit Argivorum, quod stetit per annos 544, usque ad Pelopem. Exin in 
Micenas imperio translato, regnavit post Acrisium Euristeus, qui Stheneli 
filius fuit. Igitur Argivorum imperio in Micenas translato, hi reges per 
successiones fuerunt: Perseus, Sthenelus, Atreus, Thiestes, Agamemnon, 
Aegistus, Orestes, et Thysamnus, et Pentilus, et Cometus, usque ad Heraclidarum 
discessum.
        

          CAPUT XV. Quo tempore Ilium et Troja condita, aurea Saturni tempora.
Assyriorum XXIII Pannias, annis 45. Ab exitu filiorum
-----------------------------------------------------------
Israel de Aegypto anni 214. Atheniensium VIII Pandion. His regnantibus 
Gedeon ex tribu Manasse, Hebraeorum judicabat populum, qui annis 40 judex 
exstitit. Alienigenae sub eo annis 7 rediguntur suam in ditionem. Ilium 
autem est ab Ilio conditum. Amphion enim Thebaeis regnabat, quem ferunt 
cantu citharae saxa movisse. Fuerunt autem duro corde et, ut ita dicam, 
saxei quidem auditores. Secundum alios quidem Thebaeis tunc regnabat Cathmus. 
Ea etiam quae de Sparthis memorantur, quod Palefatus scripsit, cum proximarum 
essent regionum, adversus Cathmum subito constitisse, et propter repentinos 
quasi de terra contractus, ex omni parte confluitur, Spartos vocatos. Tunc 
equidem templum in Eleusina aedificatum est, et Troja etiam condita.
-----------------------------------------------------------
Quo tempore Laurentes ubique in Italia regnabant, quorum primus Picus, 
filius Saturni, rex fuit. Quem Saturnum idcirco dominum esse dixerunt, 
quia terram colere docuit, eamque stercore conficere, ut fruges funderet 
uberiores, unde ut Stercutius nominatus est sive sterticen. Sub quo Vergilius 
et alii antiquorum doctores aurea fuisse saecula scribunt; quia homines 
qui ad montes confugerant revocavit ad plana, et moribus compositis degere 
instituit, legesque dedit, Latiumque vocare maluit, eo quod in eo tutus 
latuisset fugiens filium. Successorem etiam ejus Picum, idcirco inter deos 
retulerunt, eo quod praeclarus augur et belligerator fuisse dicitur.
        

          CAPUT XVI. De Libero et ejus Bacchanalibus sacris. Idem de Daedalo 
et Spinga, Argonautis quoque, et tandem de Scythis, Amazonibus et Scaza 
insula.
Assyriorum XXIV Sosarmus, annis 9 et 10, qui Mitreum habuit successorem, 
et is regnavit 27 annis. In principio quippe hujus Metrii regni, ab exitu 
filiorum Israel de Aegypto, erant anni transacti 278. Abimelech et Thola 
25 annis Hebraeorum eo tempore judicaverunt populum. Sycioniorum rex Inachus 
erat, Chareus et Thiestes apud Micenas regnabant. His autem temporibus, 
quidam vindicant gesta Liberi patris, et ea quae de Licurgo, atque Athenaeo, 
et Penteone memorantur; quomodo adversum Persen consistens occidatur in 
praelio, ut Dinargus poeta refert.
-----------------------------------------------------------
Qui autem voluerit, potest inspicere ipsius Liberi Patris apud Delphos 
sepulcrum, juxta Apollinem aureum. Pingitur vero Liber in mulieris specie, 
et delicato corpore, propter mulieres in suo exercitu militantes, quando 
debellavit Indiam. Quae mulieres Bacchaliae appellatae sunt, non tam virtute 
nobiles quam furore. Aliqui sane et victum scribunt istum Liberum, et victum 
nonnulli et occisum in pugna a Perseo, nec ubi fuerit sepultus tacent, 
et tamen ejus velut dei nomine per immundos daemones Bacchanalia sacra, 
vel potius sacrilegia sunt instituta. De quorum rabiosa turpitudine post 
multos annos senatus sic erubuit, ut in urbe Roma celebrari prohiberet. 
Per ea tempora Perseus et uxor ejus, posteaquam sunt mortui, sic eos coelo 
receptos esse crediderunt, ut imagines eorum
-----------------------------------------------------------
appellare numina non erubescerent. Tunc etiam Pandion fugientem a Ionibus 
insidias passum ferunt. Europa etiam Agenoris filia regibus praefatis rapitur 
existentibus. Philamon Delphus tunc nobilis habebatur, qui primus apud 
Pythiam chorum constituit. Ergo et quae de Daedalo fabulae ferunt, qui 
visus est simulacra fecisse moventia, qui etiam primus omnium pedes statuarum 
a se invicem separavit, aliis conjunctim eos fabricantibus Palefatus memorat. 
Nec non quomodo cum filio Icaro Minoem navi fugerit, et propter investigabilem 
fugam, avolasse pennis aestimatus est. Tunc etiam Orpheus Thrax clarus 
habebatur, cujus discipulus fuit Museus Emolpi filius. Linus etiam magister 
Herculis, famosus erat. Igitur ea que de Spinga et Oedipode et Argonautis
-----------------------------------------------------------
licuntur in quibus fuerunt Hercules, Asclepius, Castor et Pollux, tunc 
contigisse Palefatus scribit, qui Spingam uxorem Cathmi fuisse, et propter 
zelum Ermionae uxorem a viro recedentem contra Cathamum constitisse. Nunc 
de Argonautis plus aliquid dicamus. Aquilis est fluvius, in quem sermo 
fertur advectam navigio Argo, et ad Thyrrenum pelagus fuisse perductam. 
Argonautae enim ventum validum declinantes, non eodem navigio in regressione 
sunt usi, sed transeuntes mare, quod super Scythas est, per haec flumina 
venerunt ad terminos Italorum, et ibi hyemantes condiderunt civitatem quae 
vocatur Hemona. Aestate vero superveniente, cooperantibus eis provincialibus 
fere 400 stadios, arte mechanica
-----------------------------------------------------------
trahentes, Argo per terram ad fluvium Aquilem deduxerunt, qui permiscetur 
Heridano. Heridanus autem fauces habet in Italicum mare. Et sic ad propria 
repedarunt. Eodem quoque tempore, Vesozes, rex Aegypti, meridiem, et Septentrionem, 
divisas pene toto coelo ac pelago plagas, aut miscere bello, ut regno jungere 
studens, Scythis bellum primus indixit, missis prius legatis, qui hostibus 
parendi leges dicerent. Scythae autem legatis respondent: Stolide opulentissimum 
regem adversus inopes sumpsisse bellum, quod timendum ipsi magis versa 
vice fuerit propter incertos belli eventus, nulla praemia, et damna manifesta. 
Porro, sibi non exspectandum dum ad se veniatur, sed ultro praedae obviam 
ituros. Nec mora, nam dicta factis insequuntur. Primum ipsum Vesozem
-----------------------------------------------------------
territum refugere in regnum cogunt; destitutum vero exercitum invadunt, 
omnemque belli apparatum capessunt. Universam quoque Aegyptum populavissent, 
ni paludibus impediti repellerentur. Inde continuo reversi, perdomitam 
infinitis caedibus Asiam vectigalem fecere. Ubi per 15 annos sine pace 
immorati, tandem, uxorum flagitatione revocantur, denuntiantium, ni redeant, 
sobolem se a finitimis quaesituras. Medio autem tempore, apud Scythas duo 
regii juvenes Plinius et Scolopetius, per factionem optimatum domo pulsi, 
ingentem juventutem secum traxere, et in Cappadociae Ponticae ora, juxta 
amnem Thermodontem, consederunt, Campifthemis Scyriis sibi subjectis, ubi 
diu proxima quaeque populati, conspiratione finitimorum per insidias
-----------------------------------------------------------
trucidantur. Horum uxores exsilio ac viduitate permotae, arma sumunt, et 
ut omnibus par ex simili conditione animus fieret, viros qui superfuerant 
interficiunt, atque accensae in hostem sanguine suo ultionem caesorum conjugum 
finitimorum excidio consequuntur. Tunc pace armis quaesita, externos concubitus 
ineunt, editos mares mox enecant, feminas studiose nutriunt, inustis infantum 
dexterioribus mamillis, ne sagittarum jactus impedirentur. Unde Amazones 
dictae. Harum duae fuere reginae, Marpesia et Lampeto. Quae agmine diviso 
in duas partes, vicissim curam belli et domus custodiam sortiebantur. Igitur 
cum Europae maximam partem domuissent, Asiae vero aliquantis civitatibus 
captis, ipsae etiam Ephesum
-----------------------------------------------------------
aliasque urbes dum condidissent, praecipuam exercitus sui partem onustam, 
opulentissima praeda domum revocant, reliquae ad tuendum Asiae imperium 
relictae cum Arpesia regina, concursu hostium trucidantur. Hujus locum 
Sinope capessit, quae singularem virtutis gloriam perpetua virginitate 
cumulavit. Hac fama excitas gentes tanta admiratio et formido invaserat, 
ut Hercules quoque cum jussus fuisset a domino suo exhibere arma reginae, 
quasi ad inevitabile periculum destinatus universam Graeciae lectam ac 
nobilem juventutem contraxerit, novem longas naves praeparavit; nec tamen 
contentus examine virium, ex improviso aggredi et insperatas circumvenire 
maluerit. Duae tunc sorores regno praeerant
-----------------------------------------------------------
Anthiope et Orythia. Hercules mari advectus, incautas inermesque et pacis 
incuria desides oppressit. Inter caesas captasque complurimas, duae sorores, 
Anthiope, Melanippe, ab Hercule, Hyppolite a Theseo, retentae sunt. Sed 
Theseus Hyppoliten matrimonio ascivit, Hercules Melanippe sorori reddidit, 
et arma reginae pretio redemptionis accepit. Post Orythia Pentesilea regno 
potita est, cujus Trojano bello clarissima inter viros documenta virtutis 
accepimus. Igitur Scythae iidemque Gothi, quos Nesozes rex Aegypti, ad 
suam suorumque non solum miseriam et confusionem, sed etiam aliarum gentium 
excitasse, historiographorum nobilium assertionibus declaravimus, ex qua 
prius originem natione ducerent, seu quas incolerent sedes, elucidare
-----------------------------------------------------------
cursim statui. Refert enim Claudius Ptolomaeus orbis descriptor egregius, 
in secundo sui operis libro: Est in Oceano Arctisalo posita insula magna, 
nomine Scanza, in modum folii cedri lateribus pandis per longum ducta concludens 
se, quam et Pomponius Mela in mari sinucodano positam refert, cujus ripas 
influit Oceanus. Haec a fronte posita est Justulae fluminis, qui Sarmaticis 
montibus ortus, in conspectu Scanzae Septentrionali Oceano, trisulcus illabatur, 
Germaniam Scythiamque disterminans. Haec ergo habet ab Oriente vastissimum 
lacum in gremio orbis terrae, unde Vagi fluvius, velut quodam ventre generatus, 
in Oceanum undosus evolvitur. Ab Occidente namque immenso pelago circumdatur, 
a Septentrione quoque innavigabili eodem vastissimo
-----------------------------------------------------------
concluditur Oceano. Ex quo quasi brachio quodam exeunte, sinu detento, 
Germanicum mare efficitur. Apum ibi turba mellifica ob nimium frigus nusquam 
reperitur. In cujus parte Arcthoa gens consistit, quae dicitur a Dogit, 
quae in media aestate quadraginta diebus et noctibus luces habere fertur 
continuas, itemque brumali tempore, eodem dierum noctiumque numero, alternato 
moerore cum gaudio, lucem claram nescire fertur. Hoc enim evenit, quia 
prolixioribus sedibus per axis marginem solem videt redeuntem ad Orientem. 
Brevioribus vero non sic apud illos conspicitur, ut Australes aspicere 
assuerunt. Nobis enim videtur sol ab imo surgere, illis vero marginem terrae 
circuire. Nec hoc incredibile cuilibet videatur. Plinius namque eruditissimus 
litterarum
-----------------------------------------------------------
saecularium, eodem fieri modo in insula Thile testatus. In hac autem insula 
licet multae et diversae maneant nationes, Ptolomaeus tamen septem nationum 
nomina meminit, ex quibus gens moratur ibi, quae Suchans nominatur. Hi 
namque equis utuntur eximiis. Deinde sequitur diversarum turba nationum, 
Theutes, Vagoth, et reliquae; sed ex his sunt exteriores Ostrogothae. Ex 
istarum stirpe gentium Dani quippe sunt progressi, qui inter omnes hujus 
Scanzae nationes, nomen sibi ob nimiam proceritatem affectant praecipuum. 
Igitur ex hac Scanza praedicta, quasi officina gentium, aut certe velut 
vagina nationum, cum rege suo nomine Berich Gothi quondam memorantur egressi. 
Qui ut primum e
-----------------------------------------------------------
navibus exeuntes terras attigerunt, illico nomen loco dederunt. Nam hodieque 
illic, ut fertur, Gothi Scanza vocatur. Unde mox promoventes, ad sedes 
Ulmerugorum, qui tunc Oceani ripas insidebant, castrametati sunt, eosque 
commisso praelio propriis sedibus pepulerunt, et eorum vicinos Vandalos, 
quos tunc subjugantes, suis applicavere victoriis. Ubi vero magna populi 
numerositate crescente, etiam pene quinto rege regnante, post Berich Philuner, 
filio Gadarigis consilio sedit, ut exinde cum familiis Gothorum promoveret 
exercitus. Qui aptissimas sedes, locaque dum quaereret congrua, pervenit 
ad Scythiae terras, quae lingua eorum Oium vocabantur. Ubi delectatus magna 
ubertate regionum, sed exercitus medietate transposita, pons dicitur ubi 
amnem
-----------------------------------------------------------
trajecerat irreparabiliter corruisse, nec ulterius jam cuiquam licuit ire 
aut redire. Nam is locus, ut fertur, tremulis paludibus voragine circumjecta 
concluditur, quem utraque confusione natura reddidit impervium. Verumtamen 
hodieque illic et voces armentorum audiri, et indicia hominum deprehendi, 
commeantium attestatione, quamvis a longe audientium credere licet. Haec 
ergo pars Gothorum, quae apud Philuner dicitur, in terras Oium emenso amne 
transposita, optato potiti solo, nec mora illico ad gentem Spalorum adveniunt, 
consertoque praelio, victoriam adipiscuntur. Exinde jam velut victores 
ad extremam Scythiae partem, quae Ponto mari vicina est, properant, quemadmodum 
et in priscis eorum carminibus pene historico ritu, in commune
-----------------------------------------------------------
recolitur. Quod et Ablaunis descriptor Gothorum gentis egregius, verissima 
attestatur historia, in quam sententiam et nonnulli consensere majorum. 
Quorum sedes hae in solo Scythiae fuerunt, juxta paludem Meotidem primae, 
secundae in Mysia, Thraciaque et Dacia, tertiae supra mare Ponticum, ut 
testantur historici. Dum in prima namque sede juxta Meotidem habitarent, 
Philuner regem habuisse noscuntur. In secunda, id est, Dacia, Thraciaque 
et Mysia, Zalmoxen, quem mirae Philosophiae et eruditionis fuisse testantur. 
Plerique scriptores annalium tradunt Zeutem prius habuisse eruditum, post 
etiam Diceneum. Is vero Diceneus venit in Gothiam, quo tempore Romanorum 
Sylla potitus est principatu. Quem Diceneum suscipiens Boscurta Getharum
-----------------------------------------------------------
rex, dedit ei pene regiam potestatem. Cujus consilio Gothi Germanorum terras 
quas nunc Franci obtinent populati sunt. Caesar vero, qui sibi primus omnium 
Romanorum vindicavit imperium, et pene omnem mundum suae ditioni subegit, 
omniaque regna perdomuit, adeo, ut extra nostrum orbem in Oceano repositas 
insulas occuparet, Gothos tamen crebro pertentans nequivit subjicere. Caius 
Tiberius jam tertius regnat Romanis, Gothi tamen suo regno incolumes perseverant: 
quibus hoc erat salubre, hoc accommodum, hoc votivum, ut quidquid Diceneus 
eorum consularius praecepisset, hoc modis omnibus expetendum, hoc utile 
dijudicantes fore. Qui in omnem pene philosophorum sapientiam
-----------------------------------------------------------
eos introducens, barbaros mores eorum compescuit, carminibus et diversis 
cantibus animos demulcens eorum, studiosos reddidit. Unde et carmina in 
ipsorum lingua adhuc exstant diversa ab eis composita. Decedente autem 
Diceneo, Comosicum habuerunt sapientem. Hic etiam propter suam peritiam 
pontifex illis et rex habebatur. Deinde quartum Zalmoxen, nec defuerunt 
qui eos in studio sapientiae erudirent. Unde et pene omnibus Barbaris Gothi 
sapientiores exstiterunt, Graecis pene consimiles, ut refert Dio, qui historias 
eorum annalesque Graeco stylo composuit. Adeo ergo fuere laudati Getae, 
ut dudum Martem, quem poetarum fallacia deum belli pronuntiat, apud eos 
fuisse dicant exortum. Unde et Virgilius:
-----------------------------------------------------------
Grandaevumque patrem Geticis qui praesidet arvis.
Tertia vero in sede, supra mare Ponticum, jam humaniores et, ut superius 
diximus, prudentiores effecti, divisi per familias populi Vesegothi, qui 
et Getae sunt dicti. Quorum fuit studium primum inter vicinas gentes aliasque 
arcum intendere nervis, Lucano plus historico quam poeta testante. Ait 
enim:Armeniosque arcus Geticis intendite nervis.
Hoc namque cantu majorum facta modulationibusque et citharis cantabant. 
Tales etiam eos tradunt exstitisse, quales vix heroas fuisse, quos miranda 
jactat antiquitas. Contra hos, ut praemisimus, Vesozes lacrymabile sibi 
intulit bellum, quos Amazonum
-----------------------------------------------------------
fuisse viros tradunt. Eusebius autem in Annalibus, et Orosius in libro 
I contra Paganos Scythas eos vocant, quia partem Scythiae incolebant. Quo 
etiam tempore atrocissimum inter Cretenses et Athenienses certamen fuit, 
ubi populis utrisque profligatis, infeliciter cruentiorem victoriam Cretenses 
exercuerunt, qui nobilium Atheniensium filios Minotauro crudeliter addicebant. 
Utrum vero ferus ac inhumanus crudelisque hic Minotaurus fuerit, ut scribit 
Philochorus, in secundo Attidis libro, dubitatur; dicit enim magistrum 
Minois fuisse Taurum nomine, aut informe prodigium, quod effossis Graeci 
luminibus saginabant. Igitur Gnosius testatur Androgeon Athenis dolo interfectum, 
Minois regis filium, qui super mortem Androgei filii sui agonem
-----------------------------------------------------------
statuit, praemii nomine pueros Atticos largiens. Taurus vero universos 
in contentione superabat. Tandem factum est ut a Theseo in palaestra vinceretur, 
ob quod Athenienses pueri tributaria poena liberati sunt. Theseus autem 
Athenienses qui prius per regionem erant dispersi, in unam congregavit 
civitatem, qui etiam Helenam rapuit, quam rursus illius fratres receperunt, 
capta matre Thesei. Tandem Theseus Athenas profugus dereliquit. Iisdem 
diebus Laphitae, et Thessali, famosis nimium certavere conflictibus. Palefatus, 
in libro primo Incredibilium, prodit ipsos Laphitas creditos, dictosque 
fuisse centauros eo quod discurrentibus in bello equitibus, velut unum 
corpus equorum et hominum videntur.
-----------------------------------------------------------
Quo etiam tempore Priamus regnavit post Laomedontem. Fuerunt et tunc illi 
septem fortes, qui adversum Thebas pugnaverunt, nec non et Thamiris Amonis 
filius, insignis celebrabatur.
        

          CAPUT XVII. Carthago a Didone condita. Hercules certamen olympiacum 
instituit, et Antaeum Terrae filium occidit. Trojanorum decennale oritur 
bellum. Quo tandem finito, Aeneas alias sibi sedes quaerens in Latium venit, 
etc.
Assyriorum XXVI Thaitthanes annis 32. Igitur ab exitu Israel de Aegypto 
anni sunt 306. Airus autem ex tribu Manasse Hebraeorum judicavit populum, 
qui eis praefuit annis 22. Post quem in deditionem suam redigunt Hebraeos 
Ammonitae, annis 8 et 10, qui
-----------------------------------------------------------
cum temporibus posteriorum judicum copulantur, id est, Jepthae, qui annis 
6, Essebon autem 7, Lapdon vero 8, Hebraeorum populo praefuerunt. Post 
Essebon, videlicet secundum traditionem Judaeorum, fertur Calabon rexisse 
populum annis 10, qui non habentur apud LXX interpretes. Syciones autem 
Adrastus regebat, cui succedit Polipedes. Micenarum vero Agamemnon rex 
erat, Atheniensium autem Menestheus. Iisdem temporibus Minos leges ac jura 
constituit, qui tandem in Sicilia adversus Daedalum arma capiens, a filiabus 
Cocali occiditur. Carthago a Didone in Aphrica condita est. Tunc etiam 
Hercules agonem olympiacum constituit, a quo usque ad primam olympiadem 
supputantur anni 430. Iisdem enim Hercules in Libya occidit Antaeum. Dicitur 
autem
-----------------------------------------------------------
Antaeus Terrae filius, quia palaestricae artis et certaminum, quae in terra 
exercentur, scientissimus erat: et ob id videbatur a Terra matre adjuvari. 
Post necem vero filii, aqua purgatus est Athenis in sacris Cereris, et 
post interfectionem, Ipphiti, quem peregrinum et amicum injuste peremit, 
Hercules incidit in morbum pestilentem, qui ob remedium doloris se jecit 
in flammas, in monte qui vocatur Oeta, dum plura fortiter ac mirabiliter 
perpetrasset, et sic morte finitus est, anno aetatis suae quinquagesimo 
secundo. Quidam vero aiunt trigesimo. Huic autem Herculi duodecim insignia 
inter ejus ingentia numerant facta. Ergo principibus praedictis existentibus, 
Alexander Priami filius rapuit Helenam. Trojanum decennale oritur bellum, 
ac demum
-----------------------------------------------------------
eversa capitur Troja. Quod ita contigisse in historia Daretis atque aliorum 
legimus. Pelias rex maximus, eo tempore inter reges Graecorum habebatur, 
cujus consiliis caeteri obtemperabant. Qui nepotem habuit nomine Jasonem 
filium fratris sui. Quem ut novit ferocem esse animo, prudentem consilio, 
corpore strenuum, invidit. Quamobrem ad Colchos gentem fortissimam ac bellicosissimam 
ipsum cum exercitu direxit, promittens ei ut si pellem inauratam quam noverat 
habere Colchos, illis devictis, ei deferret, ipsum regni sui successorem 
faceret. Dedit autem consilium principibus suis ut Jason primus cum suis 
sodalibus ad bellum procederet, illi vero, relicto Jasone in periculo mortis,
-----------------------------------------------------------
recederent navali evectione. Sed hos dolos Jason, ut erat versutissimus, 
cognovit. Nam, collecto exercitu, cum triremibus et magno apparatu navium, 
mare magnum ingressus, flante Aquilone, a recto recessit itinere, et pervenit 
ad portum Trojanorum, ubi Simois fluvius ingreditur mare. Quod audiens 
Loamedon rex Trojanorum, Graecorum exercitum fines suos attigisse, contra 
ipsos Priamum filium suum cum valida manu direxit. Jason vero precabatur 
ut iter ei praeberetur absque conflictu suorum per illorum regionem eundi 
gratia in Colchos. Illi autem noluerunt acquiescere, sed repulerunt eum 
cum injuria grandi a suis finibus. Graeci vero recuperato vento pervenerunt 
in Colchos, illosque imparatos atque inscios repererunt. Jason namque irruit
-----------------------------------------------------------
super eos cum suo exercitu, tamen principes avi sui Peliae ante se ad pugnam 
ire compulit. Colchos autem prostravit atque devicit, civitates eorum cepit 
atque vastavit pellemque inauratam invenit, et avo suo cum praeda magna 
in Graeciam deportavit. Pelias autem rex, ut cognovit qualia exercitus 
ejus a Trojanis esset passus, indignatus est, missaque manu valida, ut 
regnum Laomedontis affligeret, ignorantibus Trojanis supervenerunt Graeci, 
terramque eorum late vastaverunt, filiam etiam Laomedontis regis Esionam 
nomine, pulchram ac decoram nimis, captivam cum spoliis multis secum in 
Graeciam deduxerunt. Igitur post aliquod intervallum in Macedoniam eorum 
metropolim confluxerunt reges scilicet Graecorum ad diem festum quemdam, 
et ibi
-----------------------------------------------------------
erant qui de cunctis partibus Graeciae illuc convenerunt: Pelias et Jason 
nepos ejus. Agamemnon et Memnon frater ejus Ajax et Palamedes, Achilles, 
Triptolemus, Menelaus atque Polypus, Castor et Pollux, Alea, qui primus 
tabularum lusum reperit, et caeteri reges minores ad diem festum convenerunt 
praedictum, sacrificare Jovi. Audiens haec Alexander filius Priami, Troja 
progressus, multitudinem exercitus sumens, naves magnas ascendit, per Mediterraneum 
mare, ad insulam regis Agamemnonis veniens, ad palatium ejus accessit, 
ubi Helena regina illius uxor deae Minervae diem festum exhibebat. Alexander 
autem filius Priami praedictam Helenam reginam speciosam valde illico invadens, 
rapuit cum thesauris ejus omnibus ac viri sui, ob vindictam amitae suae
-----------------------------------------------------------
Esionae, quam Graeci captivam tenebant et nolebant reddere. Quod ut cognoverunt 
Graecorum reges, nimium graviter ferentes, inito consilio, cum omni apparatu 
undique confluxerunt, instructaque classe transfretantes mare Ilium, petierunt, 
rogantes ut redderetur Helena, et recederent. Trojani autem responderunt 
nequaquam se hoc facturos, nisi prius Esionam regis Priami sororem recepissent. 
Quam ob rem utrisque indignantibus, decem annorum bella gravissima gesserunt. 
Erant igitur filii Priami regis, ex matrona nomine Hecuba, primogenitus 
Hector elegantissimus et pugnator fortissimus. Secundus Alexander, qui 
rapuit Helenam, tertius Troilus, quartus Deiphoebus, quintus Achimachus. 
Filias autem habebat
-----------------------------------------------------------
duas Polyxinam atque Cassandram valde decoras. Ergo quindecim reges Graecorum 
contra Priamum regem et filios ac populum ejus dimicantes, acerrime ex 
utrisque partibus conflixerunt. Quatuor autem bella peregit Hector Trojanorum 
fortissimus cum populo suo contra Graecorum reges et eorum populum: in 
quibus praeliis, ut in Darete legimus, ceciderunt de Graecis ducenta quinquaginta 
octo millia ducenti quatuor, quos ipsi recensuerunt. De Trojanis vero centum 
triginta quatuor millia, quadringenti viginti duo. De regibus autem Graecorum 
Ajax cum tribus principibus cecidit. Tanta namque interfectio, quam praemisimus, 
in tribus praeliis contigit, in quarto vero ubi Hector Palamedem occidit 
regem, et dum loricam ejus auream detrahere, Achilles
-----------------------------------------------------------
inopinatus adveniens, Hectorem spoliis inhiantem, incautum reperiens occidit. 
Peremptorum vero aliorum numerum eo praelio non reperi. Hinc Troilus se 
armavit, ut fratris mortem Hectoris ulcisceretur: et ipse duobus praeliis 
peractis, fortissimum se declaravit. In primo enim Polypus Graecorum rex 
cecidit cum duobus principibus et de reliquo exercitu 40,023. De Trojanis 
vero 25,026. Tunc Agamemnon, caeteris sapientior regibus, infecto negotio 
reversurus erat in Graeciam, nisi ei Achilles restitisset, qui magis mori 
elegerat, quam sine vindicta suorum et absque victoria recedere. Igitur 
iterum cohortantur se ad bellum, cum Trojanis Troilus occurrit. Quibus 
fortiter tribus diebus ac noctibus continuo decertantibus innumerabilis 
multitudo ex utraque
-----------------------------------------------------------
parte cecidit. De Graecis 145,000. De Trojanis 112,000, insuper Troilus 
ab Achille percussus mortuus est. Cujus corpus Achilles circa civitatem 
trahens, maximum luctum Trojanis intulit. Quod Hecuba Troili mater cernens, 
multo redimere auro cupivit, ut sepulturae traderet. Achilles autem Polyxenam 
Priami filiam petens in matrimonium, dixit, si ei daretur, et corpus mortui 
redderet, et Graecos a Troja recedere faceret. Sed dum illi esset repromissa, 
Troili cadaver parentibus reddidit. Achilles vero dum templum Dianae adiret, 
quasi Polyxenam ibi accepturus, juxta palatium constitutus, insidiis Alexandri 
circumventus occisus est. Agamemnon autem, cognita Achillis morte, iterum 
hortabatur populum cum magno clamore recedere a Phrygia,
-----------------------------------------------------------
cui restitit Triptolemeus, dicens: Vivus hinc non recedam nisi necem patris 
vindicavero. Iterumque ortum est praelium. Deiphoebus quippe cum Trojanis 
agmine Graecorum occurrit: in qua pugna ceciderunt de Graecis 115,054, 
de Trojanis autem 70,603, ut populus recensuit. Vulneratus est ab hostibus 
Deiphoebus, et mox in civitatem reversus mortuus est. Tunc domestici regis, 
Aeneas et Ulysses, domino suo Priamo suaserunt, ut redderent Helenam, datis 
insuper muneribus, et recederent ab eis hostes, quoniam se imminutos ac 
pene victos cernebant. Quod audiens Agamemnon libenter praebuit assensum. 
Alexander autem Helenam reddere noluit, frater quoque illius Achimagus 
magis populum ad
-----------------------------------------------------------
bellum excitabat. Quod Aeneas et Antennor audientes, indignati sunt, et 
clam mittentes ad reges Graecorum inierunt foedus cum eis, ut ipsis parcerent 
et omnibus quae ad eos pertinere videbantur, et ipsi civitatem manibus 
eorum traderent. Accepta vero fide a Graecis, nocte media signum inauditum 
in similitudinem equini capitis excogitantes, supra murum posuerunt. Quorum 
fraude Graeci urbem intraverunt, et super Priamum ac liberos ejus irruerunt, 
nec ulli ex eis pepercerunt: Helenam autem receperunt. Aeneas vero abscondit 
in turri urbis Polyxenam atque Cassandram. Triptolemeus autem requisivit 
Polyxenam, pro qua illius pater Achilles mortuus fuerat. Sed dum eam Aeneas 
se nescire testaretur, et in hoc deprehensus esset
-----------------------------------------------------------
mendacio, a Phrygia dejectus est. Agamemnon autem Polyxenam Triptolemeo 
tradidit, ille eam super tumulum patris trucidavit. Ergo igni, ferroque 
funditus eversa Troja, Aeneas cum omnibus suis, a finibus Trojanorum depulsus, 
alias quaerendo sedes, Latium venit ibique habitavit. Qui dum saevissimus 
esset, ac crudelissimus belligerator, et nulli parceret, ob tantam impietatem, 
a Deo ictu fulminis percussus interiit. Item ut alii volunt Phrygas et 
Aeneas germani fuerunt, Aeneas in Latio et Phrygas in Phrygia regnaverunt. 
Post Aeneam vero Ascanius, derelicto novercae suae Laviniae regno, Albam 
longam condidit, et Sylvium posthumum fratrem suum, Aeneae ex Lavinia filium, 
cum summa pietate educavit. Ascanius etiam Julium filium procreavit, a 
quo familia
-----------------------------------------------------------
Juliorum orta est, sed propter aetatem parvuli, quia necdum idoneus erat 
cives ejus regere, Sylvium posthumum fratrem suum regni reliquit haeredem. 
De Phryga namque progenies progressa est, quae per multas regiones vagando 
cum uxoribus et liberis, eligentes regem ex se Francionem nomine, ex quo 
Franci vocantur, eo quod fortissimus ipse Francio in bello fuisse fertur. 
Et dum gentibus cum plurimis pugnasset, in Europam iter suum dirigens inter 
Rhenum et Danubium consedit. Ibique mortuo Francione, praelia multa gesserunt: 
quibus attriti parva ex ipsis manus remansit. Hinc duces ex se constituerunt, 
attamen jugum alterius semper negantes ferre. Haec quidem ita se habere 
de origine Francorum opinantur. Alii vero affirmant eos de
-----------------------------------------------------------
Scanza insula, quae vagina gentium est, exordium habuisse, de qua Gothi 
et caeterae nationes Theotiscae exierunt: quod et idioma linguae eorum 
testatur. Est enim in eadem insula regio, quae, ut ferunt, adhuc Francia 
nuncupatur. Domino autem annuente de his in sequenti opere plenius enarrare 
cupimus.
        

          CAPUT XVIII. Hebraeorum judex Samson, Latinorum primus rex Aeneas, 
et post eum Ascanius, etc. Item Ulyssis Scyllam fugientis historiam hoc 
tempore factam fabulae tradunt.
Assyriorum XXVII Teuteus annis 40. Ab exitu filiorum Israel de Aegypto 
anni 330. Hebraeorum autem judex annis 20, Samson ille ultra fortes fortissimus,
-----------------------------------------------------------
ita ut a quibusdam facta ejus Herculis comparentur gestis, qui pene contemporales, 
quamvis Hercules non multum praecederet, exstiterunt. Redigunt autem alienigenae 
in suam ditionem Hebraeos annis 11. Huic Samsoni Heli sacerdos succedit, 
qui annis 40 praefuit Hebraeis, secundum Judaeorum traditionem; juxta LXX 
interpretes 20 tantum. Apud Athenienses Demophon tunc regnabat, filius 
Thesei, et habuit successorem Oxyntem Sycioniorum rex Ceuxippus. Principibus 
praedictis regnantibus, post captam Trojam, primus rex Latinis, qui postea 
nuncupati sunt Romani, Aeneas profugus fuit, ut paulo latius supra explicuimus. 
Ab excidio namque Trojae annos 7 obtinuit Latinorum regnum, et 3 regnavit 
annis. Quae arma idem commoverit in Italia,
-----------------------------------------------------------
qualia per triennium bella excitaverit, quanto implicuerit populos odio 
excidioque afflixerit, ludi litterarii testantur, disciplinae nostrae quoque 
memoria in usu est. Is namque Latini regis filiam ducens uxorem Laviniam 
nomine, affinitatis gratia jungens Phrygas Latinis, jamque junctos Phrygas 
Italosque, Latinos nominavere populos, et sic jam ex tunc et deinceps quamvis 
in pauperrimo regno, locoque angusto, qui dicebatur ager Laurentum, regnaverunt. 
Post Latinum Aeneas et successores ejus qui Sylvii et Albani sunt vocati, 
pro Alba scilicet urbe et pro posthumo Aenea. Idem videlicet Posthumus 
Aeneas, idcirco dictus est Sylvius, quoniam Lavinia post mortem Aeneae, 
timens Ascanii invidiam, clam eum in sylva genuit, Aeneamque Sylvium nominavit. 
Ascanius
-----------------------------------------------------------
autem qui post Aeneam regnavit Italiae, derelicto novercae suae regno Laviniae, 
Albam condidit civitatem in qua et regnavit, Albanisque nomen indidit: 
et fratrem suum posthumum Sylvium Aeneae ex Lavinia filium, summa pietate 
docuit, quem et regni reliquit haeredem, quamvis haberet filium nomine 
Julium, a quo familia Juliorum orta. Sed propter aetatem parvuli filii, 
quem necdum idoneum ad gubernacula regiminis viderat disponenda, fratrem 
regni fecit successorem. Ergo ante Aeneam Italiae regnatum est a Latino, 
ejusque patre Fauno, avo quippe illius Pico, proavo Saturno, abavo Jano, 
per annos circiter 150, alii vero 180 eos regnasse asserunt. His enim temporibus 
ea quae fabulae de Ulisse ferunt, quomodo Trigeri Scyllam fugerit, hospites
-----------------------------------------------------------
spoliare solitam, scribit Palefatus, in Incredibilium libro primo; Syrenas 
fuisse quoque meretrices, quae decipiebant navigantes. Tunc etiam Pyrrhus 
in templo Delphici ab Oreste occiditur, proditione sacerdotis Macharei. 
Quidam etiam Homerum poetam jam tunc fuisse dicunt.
        

          CAPUT XIX. Heli sacerdoti mortuo Samuel propheta succedit, et 
Saul primus Hebraeorum rex constituitur.
Assyriorum XXVIII Thineus, annis 30. Ab exitu Israel de Aegypto anni 377. 
Atheniensium rex Thymoetes, qui habuit successorem Melanthum; apud Latinos 
autem Posthumus Sylvius Aeneae filius rex erat. Anno quoque octavo decimo 
regnante Thineo,
-----------------------------------------------------------
Heli sacerdos, audita nece filiorum arcamque testamenti captam a Palaestinis, 
cadens a sella, fractis cervicibus, mortuus est. Cui Samuel propheta succedit, 
populumque judicat Hebraeorum, sub quo Saul primus Hebraeorum rex constituitur, 
qui fuit ex tribu Benjamin, qui annis 40 regnavit. Igitur principibus praedictis 
inter nationes existentibus, reges Sycioniorum defecerunt, qui regnaverunt 
annis 862, id est, ab Egaeleo usque ad Ceuxippum. Post quos sacerdotes 
Carnii constituti sunt, qui praefuerunt annis 33, ac deinde Caridemus constituitur 
sacerdos, qui impensas gentilium superstitiosas non sustinens fugit. Micenis 
regnabat Thisamenus, filius Orestis. Quo tempore, Hectoris filii Ilium 
receperunt, expulsis Antenoris posteris, Heleno sibi subsidium ferente.
-----------------------------------------------------------
Tunc etiam secundum quosdam Amazones Ephesi templum Dianae incenderunt. 
Quo tempore reges Atheniensium cognomento Ericthides defecerunt a regno: 
quorum omne tempus invenitur a Cecrope Diffie, usque ad Thimothen, anni 
429. Post quos suscepit regnum Melanthus Piliensis Andropomphi, et hujus 
filius fuit Codrus, qui imperaverunt simul annis 58. Ericthidarum imperio 
destructo, Atticorum principum regnum ad aliud genus translatum est. Quod 
ita contigit, cum regem Tymethem provocasset Xantus Boetius ad singulare 
certamen, Tymethe autem recusante, Melanthus vero Piliensis Andropomphi 
filius suscepit certamen, ac deinde regnavit. Hinc et Apatirion, id est, 
fallaciarum solemnitas celebratur, quia victoria ex fraude
-----------------------------------------------------------
processerat.
        

          CAPUT XX. David primus ex tribu Juda Hebraeorum rex constituitur. 
Sub idem tempus et Homerum floruisse quorumdam fert opinio. Codrus Atheniensium 
rex, quo pacto patriam suam liberaverit.
Assyriorum XXIX Dercilus, annis 40, ab exitu vero Israel de Aegypto anni 
407. Samuel autem apud Hebraeos prophetabat, regnante Saul. Dercilo regnante 
Assyriis anno vigesimo octavo. David primus ex tribu Juda rex constituitur 
Hebraeorum, sub quo Abiathar pontifex clarus habetur. Atheniensium rex 
Codrus, Melampti filius; Latinis Aeneas Sylvius, quamvis in alia reperiatur 
historia, quarto Latinum
-----------------------------------------------------------
Sylvium regnasse, Laviniae et Melampodis uterinum filium fratrem Posthumi, 
et quinto qui nunc hic quartus ponitur, Sylvium Aeneam Posthumi filium. 
Illis etiam diebus, Lacedaemone primus regnat Theuris; similiter Corinthiis 
primus regnavit Aleces. Homerus etiam secundum quorumdam opinionem, his 
fuisse temporibus indicatur. Quanta autem de eo apud veteres dissonantia 
fuerit, manifestum esse poterit ex consequentibus. Quidam eum ante discessum 
Ericthidarum ponunt, Erathostenes autem post centum annos Trojanae captivitatis; 
Aristarchus vero Ionica migratione, sive post annos centum. Philochorus 
emigrationis Ionicae tempore, sub Archyppo Atheniensium magistratu, et 
post captam
-----------------------------------------------------------
Trojam anno centesimo octogesimo. Apollodorus Atheniensis post 240 annos 
eversionis Ilii eum fuisse credit. Alii quidem exstiterunt, qui modico 
antequam olympiades inciperent, id est 400 retro annis Trojanae captivitatis 
eum fuisse putant, licet Archilogus post decimam tertiam olympiadem, et 
quingentesimum Trojanae eversionis annum, eum esse putavit. Quo in tempore 
Iones profugi Athenas se contulerunt, Peloponenses autem contra Athenas 
dimicant, a quo Peloponnesiaco bello Ericthidarum destructum est imperium, 
id est, Atheniensium. Codrus autem rex Atheniensium Peloponensibus suae 
civitatis hostibus se interficiendum ignotus objecit. Et factum est hoc 
modo quod dicitur patriam liberasse. Responsum acceperant Peloponenses,
-----------------------------------------------------------
tum demum se superaturos, si regem illorum non occidissent. Fefellit enim 
eos Codrus in habitu pauperis apparendo, et in suam necem per jurgium provocando. 
Unde ait Virgilius, et jurgia Codri. Quem Athenienses tanquam deum postea 
honore sacrificiorum coluerunt.
        

          CAPUT XXI. Annorum ab Adam usque ad Salomonem et templi aedificationem 
calculatio duplex. Una quidem, secundum Eusebii et Divi Hieronymi, altera 
Josephi supputationem.
Assyriorum XXX Cupales, annis 38, ab exitu Israel de Aegypto, trecentesimus 
quadragesimus secundus erat annus. Quo regnante, Salomon gloriosus
-----------------------------------------------------------
Hebraeorum rex constituitur. Qui templum Domini inchoavit, et insigni decore 
singulariter in mundo, per spatium annorum 7 perfecit. Colligitur autem 
omne tempus a Mose et egressu Israel ex Aegypto usque Salomonem et aedificationem 
templi, anni 480, ut Regnorum liber III testimonio est, a diluvio scilicet 
usque ad Mosen anni 1447, a diluvio usque ad Adam 2242, qui simul supputati, 
id est, 480, 1447, 2242, a Salomone scilicet usque ad Adam, fiunt simul 
anni 4169. Hanc quidem annorum supputationem juxta Eusebii Chronicon atque 
Hieronymi assertionem coaptare curavimus. Josephus vero Antiquitatum scriptor 
ita annos computat ab aedificatione templi usque ad Adam. Dicit enim: Coepit 
Salomon aedificare templum anno quarto regni
-----------------------------------------------------------
sui mense secundo, anno quingentesimo secundo filiorum Israel profectionis 
ex Aegypto. Post 1030 autem annorum adventus Abraham ad Chananaeam de Mesopotamia; 
a tempore vero diluvii anno millesimo quadringentesimo, ab Adam autem protoplasto 
usque ad aedificationem templi Salomonis, praetereunt anni simul 3102. 
Continet autem libellus iste annorum seriem, a nativitate Abrahae usque 
ad aedificationem templi, quam dividere malui, id est, ab anno primo repromissionis, 
usque ad exitum Israel de Aegypto, inde autem usque ad aedificationem templi, 
ut lector facilius retinere valeat ea quae in temporibus singulorum gesta 
narrantur. Hunc autem post immensum tanti itineris laborem fessi, diverticula
-----------------------------------------------------------
petentes, dum sol occiduas tendit in horas, prolixae jam e montibus procedunt 
umbrae, tandem ad Domini
-----------------------------------------------------------
venimus templum, optata statione potiti: hinc metam secundi nostri operis 
imponimus.
          b
        
      


        LIBER TERTIUS.

          CAPUT PRIMUM, Quomodo David ex pastorali habitu ad regnum pervenerit, 
et illud insigniter dilataverit.

------------------------------------------------------------

          Quia in praecedenti libro judicum Israelitici populi sive regum 
nomina tantum opportunis designavimus locis, annorum etiam numerum, quibus 
populo praefuerunt, caetera vero ab eis gesta, quae lectitando continuatim 
ad memoriam revocantur, sub silentio transilivimus, visum nobis non fore 
iteranda quae omnibus
-----------------------------------------------------------
nota sunt. David hujus gentis regum fortissimus, qui ex ovium pascuis a 
Domino electus, cum ingenti ac vario labore sublimatus. Qui post necem 
gigantis praecipui, quem armis puerilibus jugulavit, et strages inimicorum 
plurimas, fortissimorum mox, ut confirmatus est in regno, collecta sociorum 
manu valida, hactenus inexpugnabili, nactus virtutem Domini ac bellorum 
experientiam, audacter Jebusaeorum urbem aggressus est. Quamvis autem a 
civibus, in muri fortitudine ac sublimitate confidentibus, ludibrio habitus 
sit, confestim tamen urbem cepit. Arcem vero quae imminebat civitati, fortiter 
ac mirabiliter proposito principatus militiae praemio, cepit. Qua virtute 
audaciaque Joab, qui primus altitudinem superaverat arcis,
-----------------------------------------------------------
est princeps factus militiae. Igitur trucidatis depulsisque Jebusaeis, 
colonis scilicet antiquis, Hierosolymam nominavit, caputque regni effecit. 
Ergo postquam mirabilium sociorum fultus auxilio fortissimorum, regnum 
dilataverat suum a flumine magno Eufrate usque ad flumen Aegypti, multorum 
spoliis regum ac civitatum ditissimus factus, in auro scilicet, argento 
et aere, ac lapidibus pretiosis, demum post bella plurima et inimicorum 
strages fortissimorum, dum templum Domino in Hierosolymis condere vellet, 
in eo scilicet loco, in quo olim Abraham Isaac filium mactandum Deo obtulerat, 
et ipse hostias litando gladium imminentem percutientis angeli a civitate 
et populo suo averterat, Deo prohibitus est, quoniam bellis et sanguine 
multorum pollutam habebat
-----------------------------------------------------------
dexteram, tamen filium ejus hoc esse facturum, qui ei successurus erat 
in regnum, Deus praedixit.
        

          CAPUT II. De impensis atque dispositionibus, seu ordine sacerdotum, 
quae praeparavit David ad templum Domini fabricandum.
Quas enim filio praeparaverat ad opus fabricae impensas, ut non tunc cum 
esset novus et inexpertus propter aetatem circa talia laboraret, sed, habens 
haec praeparata, citius paternam ad effectum perduceret voluntatem, paucis 
recitabimus. Instituit namque lapidum caesores 83,000; quingentos laborantibus 
praeposuit: 96,000 qui lapides veherent deputavit. Praeparavit autem ferrum 
multum et aes ad opera et ligna cedrina: haec mittentibus, quibus mandaverat, 
Sidonibus, auri talenta 10,000, argenti vero 100,000 talentorum. Haec itaque 
in ministerio templi pro diversitate vasorum, secundum qualitatem ponderum 
divisit, et pro mensura uniuscujusque candelabri et lucernarum distribuit. 
Aurum quoque dedit in mensam propositionis pro diversitate mensurae, similiter 
et argentum in alias mensas argenteas, et caetera vasa, quae aurea et argentea, 
et opus templi singula
-----------------------------------------------------------
fieri censuit, quaeque forent necessaria. Dixit enim David: Omnia haec 
quae fieri mando, venerunt scripta manu Domini ad me, ut intelligerem universa 
opera talibus exemplaribus. Ergo insuper his exceptis, quae praeparavit, 
obtulit 3,000 talenta de auro Ophir, et 7,000 talentorum argenti probatissimi, 
ad deaurandos parietes atque ornandos. Principes etiam familiarum, et proceres 
tribuum cum ministris regis dederunt in opera domus Dei, auri talenta 5,000, 
solidorum 10,000, argenti talenta 10,000 excepto aere et ferro copioso. 
Lapides insuper pretiosos in thesaurum domus Domini dederunt, de quibus 
etiam prius rex magnam et pretiosam obtulerat copiam. Convocavit ergo David 
principes universos in Hierosolymam, et sacerdotes et Levitas, et dinumerans
-----------------------------------------------------------
eos, primum invenit ab anno tricesimo usque in quinquagesimum existentes, 
38,000 de genere Levitarum, ex quibus instituit curatores fabricae templi 
12,000. Judices autem populi et scribas eorum 6,000. Janitores autem domus 
Dei 4,000, et totidem qui hymnos dicerent Deo, cantantes in organis quae 
David peritissimus psaltes instituit. Divisit eos etiam per generationes, 
et segregans de tribubus sacerdotes, invenit in eis generationes viginti 
quatuor. Ex domo quidem Eleazar sedecim, et de Ithamar octo, praecipiens 
ut unaquaeque generatio ministraret Deo per dies octo a Sabbato usque ad 
Sabbatum. Et ita omnium generationes sortem acceperunt praesente David, 
et Sadoch, et Abiathar sacerdotibus et principibus universis. Et prima 
quidem generatio conscendens
-----------------------------------------------------------
scripta est prima, et secunda pariter et tertia et consequenter usque ad 
vicesimam quartam. Et haec divisio permansit usque ad destructionem templi 
sub Vespasiano et Tito. Eos autem qui erant ex germine Mosi eminentius 
honoravit. Fecit enim eos custodes thesaurorum Dei atque vasorum, quae 
reges Deo dicare contingeret, jussitque omnibus de tribu Levi, simul et 
sacerdotibus, ut die noctuque Deo servirent, sicut eis praeceperat Moses.
        

          CAPUT III. De Salomone, quam nobiliter sit in regnum sublimatus 
et qualiter ditissime patrem sepelierit. Quod claruit quando Hircanus post 
multa tempora illius sepulcrum effodit, et pecunias infinitas inde tulit. 
Similiter et Herodes postea fecit.
Post haec autem divisit exercitum in cohortes duodecim
-----------------------------------------------------------
cum ducibus suis et centenariis et tribunis. Habebat itaque unaquaeque 
cohors 24,000 virorum, quibus observare praecepit per 300 dies a prima 
hora usque ad novissimam, Solomonem regem cum millenariis et centenariis, 
reliqua, quae prudenter ac perquam sapienter disposuit; filiumque suum 
Solomonem se vivente, regem constituit, eique mandavit ut Deo corde perfecto 
serviret, et animo voluntario. Locutusque est etiam David ad Ecclesiam 
universam, quam congregaverat in Hierusalem, ut leges Domini mente perfecta 
custodirent, et in praecepto permanerent. Laetatus est autem populus gaudio 
magno, immolantes victimas plurimas Domino, et comederunt ac biberunt coram 
Domino cum grandi laetitia, et unxerunt secundo Solomonem super se regem. 
Sed
-----------------------------------------------------------
et David rex coram universa multitudine mirabiliter ac spiritualiter Domino 
benedixit, dehinc plenus dierum obiit. Quanta autem laude sit dignus et 
justitia praeditus, liber Paralipomenon, atque Josephus in septimo Historiarum 
libro, satis declarant. Divitiarum vero ejus magnitudinem ex his quilibet 
poterit agnoscere. Post tempus enim annorum 1300 Hircanus pontifex, dum 
civitas obsideretur ab Antiocho rege, qui nobilis cognominatus est, filio 
Demetrii, volens ei dare pecunias, ut ab obsidione recederet, et exercitum 
suum auferret, sed non habens unde hoc implere posset, aperuit unum loculum 
sepulcrorum David, et sublatis exinde 3,000 talentorum, partem dedit Antiocho, 
et ita nimietatem obsessionis amovit, sicut etiam in aliis indicabimus. 
Post
-----------------------------------------------------------
haec autem multo annorum tempore jam transacto, rursus Herodes rex alium 
loculum aperiens, plurimas exinde pecunias tulit. Igitur Solomon sedit 
super solium Domini in regem pro David patre suo, et cunctis placuit, et 
paruit illi omnis Israel. Sed et universi principes et potentes cuncti 
filii regis David, dederunt manum, et subjecti fuerunt Solomoni regi. David 
itaque dum adhuc viveret et disciplinatissime suos moneret filios, ut Solomoni 
obedirent, velut domino, dicens ad eos: Nuntio itaque quoniam pater noster 
Jacob cum duodecim filios habuisset, nostis Judam fuisse regem, me etiam 
fratres habuisse, et nullum eorum graviter tulisse quod rex existerem. 
Ergo licet magnum sit regnum, si omnes filii ac nepotes regis, cui proles 
fecunda fuerit, regnare tentaverint,
-----------------------------------------------------------
non reges, sed tyranni, nec regni consultores, sed destructores fient, 
et ego deposco meos filios ut non in alterutros seditiones exerceant, regnum 
suscipiente fratre. Itaque ferant eum libenter ut dominum, quando non extraneo 
serviunt, sed magis laetentur in fratre honorem imperii. Excellens est 
enim gloria regis esse fratrem, dum omnes simul regnare nequeant. Magnificavit 
ergo Dominus Solomonem super omnem Israel, et dedit gloriam regni, qualem 
nullus habuit ante eum rex Israel.
        

          CAPUT IV. Assyriorum XXXI Laustenes, cujus in tempore Solomon 
templum Domini consummavit, usus amicitia Hyram regis Tyri; et quae de 
utrisque gentium scriptores senserint.
Ergo Assyriorum XXXI Laustenes, annis 45; Solomon item omnium regum Hebraeorum 
sapientissisimus ac ditissimus, potitur regno Israelitico a patre David 
nobiliter dilatato. Qui, Domino monente, templum Hierosolymis, mirabiliter 
patris suffragantibus impensis, aedificare studuit, annoque regni sui undecimo 
omne opus templi consummavit, beneficio amicitiarum Hyram regis Tyri adjutus, 
in lignis videlicet cedrinis, atque aliis rebus plurimis. Meminit autem 
horum duorum regum Menander, qui ex Phoenica lingua antiquitates Syrorum 
in vocem convertit
-----------------------------------------------------------
Helladicam, ita dicens: Moriente autem Abibalo, successit in ejus regnum 
filius ejus Hyram. Qui dum vixisset annis 53, regnavit 34. Hic effodit 
amplum terrae spatium et auream columnam, quae est in Jovis templo, aedificavit; 
insuper et lignorum materiam a monte Libano incidit ad tecta templorum, 
et destruens antiqua sacraria, templum aedificavit Herculis et Hastarsae, 
et primum Herculi hoc erexit mense Piritio. Et contra Eucheos tributa non 
reddentes egit exercitum, eisque sibi subditis, denuo remeavit ad Tyrum. 
Hujus temporibus erat Abdemonis filius juvenculus, qui semper propositionibus 
quas imperasset Hierosolymorum rex evincebat. Meminit horum etiam Dion 
historiographus ita dicens: Abibalo moriente, filius ejus Hyram regnavit. 
Hic
-----------------------------------------------------------
partem civitatis positam ad Orientem diruit, et majorem urbem effecit, 
et Olympici Jovis templum destruens, medium locum civitati conjunxit, et 
aureis anathematibus exornavit, ascendensque in montem Libanum silvam maximam 
ad sacrorum secuit aedificia. Adjecit etiam haec: Regem Hierosolymorum 
Solomonem misisse ad Hyram Tyri regem figuras quasdam, et petisse ab eo 
solutionem, ita ut si non posset discernere, solvendi pecunias daret. Cumque 
fateretur Hyram posse se illa solvere, multaque foret pecuniarum detrimenta 
passurus, per Abdimum quemdam Tyrium quae proposita fuerant sunt soluta, 
et alia ab eo proposita, quae si Solomon non solveret, Hyram regi pecunias 
multas daret. Quo in tempore
-----------------------------------------------------------
Italiae Latinus Sylvius principatum tenuit, habens successorem Alba Sylvium. 
Corinthiorum rex erat Ion, habens successorem Egilon, Archippus Athenienses 
tunc regebat. Eodem tempore Ephesus condita ab Andronico est. Quidam etiam 
Carthaginem tunc conditam volunt a Calcedono Tyrio; alii vero a Didone 
ejus filia. Quidam etiam Homerum et Hesiodium his temporibus fuisse aiunt. 
Tunc Hebraeorum sacerdos Sadoch illustris habebatur.
        

          CAPUT V. Assyriorum XXXII Piritiabes quo tempore regnum Hebraeorum 
dividitur, templum etiam Domini Susachim rex Aegypti spoliavit, quod etiam 
eruditus gentium scriptor inde senserit.
Assyriorum XXXII Piritiades, annis 30, a perfectione
-----------------------------------------------------------
autem templi quadragesimus quartus annus erat. Hic namque dissonantia oritur 
historiarum, in annis videlicet regni Solomonis, dum 40 eum regnasse annis 
in libris legitur Regum. Josephus autem 80, et omne vitae illius spatium 
annos 94 fuisse asserit. Hebraeorum jam Solomone mortuo, regnum erat divisum 
inter Roboam et Jeroboam, ac deinceps Hebraeorum alii vocati sunt Judaei, 
alii Israelitae. Israel namque pristinum retinens nomen, causa vero regum, 
qui ex tribu Juda a tempore David et deinceps orti sunt appellantur Judaei. 
Unde et universa gens nomen Juda sortita est. De Jeroboam vero Solomonis 
servo, qui rex decem tribuum est constitutus, qualiter populum a Deo averterit, 
et simulacra colere fecerit, aras in excelsis montibus constituens populum 
illic
-----------------------------------------------------------
sacrificare instituerit, et de Jaddun propheta Hierosolymitano, qui praedixit 
quae ventura erant Jeroboam, ac posteritati ejus; qualiter etiam a maligno 
seniore homine falsoque propheta, quem Jeroboam magnis studiis honorabat, 
quia crebro ei dicebat quae illi grata forent, deceptus sit, in Josephi 
libro octavo scire cupiens plenius inveniet. Igitur anno quinto regni Roboam 
filii Solomonis, Susachim rex Aegypti, contra Judaeos dimicans, templum 
Hierusalem spoliavit. Meminit autem hujus depopulationis Herodotus Halicarnes. 
Ait enim: Quoniam et statuas eorum qui se sine praelio tradiderunt reliquerit, 
et mulierum genitalia in eis celaverit. Roboam enim civitatem sine praelio 
tradidit. Dixit autem et Aethiopas ab Aegyptiis didicisse genitalium circumcisionem,
-----------------------------------------------------------
dum liquet in Palaestina degentium non alii praeter Judaeos circumcidant. 
Defunctoque Roboam, qui regnavit in Hierusalem super tribum Juda et Benjamin, 
successit Abia, qui etiam habuit successorem Asam. Ergo Jeroboam, qui super 
decem tribus regnavit in Samaria mortuo, successit in regnum ejus filius 
Nadab. Latinis tunc Aegyptus Sylvius, qui alio vocabulo Athis Sylvius vocabatur, 
Albae superioris regis filius rex fuit. Corinthiorum rex Prunis erat, Lacedaemoniorum 
Doristus, Atheniensium Tersippus. Quo in tempore Samus condita, et Smyrna 
in urbis modum ampliata. Prophetabant autem in Judaea Azias, Amos Johel 
et Azarias.
        

          CAPUT VI. Assyriorum XXXIII Ofrateus, cujus tempore Achab rex 
nequam in parte Israel regnabat, sub quo Helias. Et quid de siccitate illius 
temporis Menander scripserit.
Assyriorum XXXIII Ofrateus, annis 20. A conditione vero templi septuagesimus 
quartus annus erat. Sub isto enim in parte Judaeorum Josaphat, Israelitarum 
vero celeri morte Nadab, et Baaz, Ela, et Ambri, obeuntibus, tenebat regimen 
Achab, cum Jezabel, nequissimus regum super omnes nequam antecessores suos 
reges Israel; cujus uxor longe acerrima simul et audacissima, quae ad tantam 
venit luxuriam atque vesaniam, ut civitates Israel statuis atque aris repleret, 
rituque gentilium pollueret omnia, insuper prophetas Domini trucidaret. 
Igitur quidam
-----------------------------------------------------------
propheta summi Dei, Helias nomine, de civitate Tesbon Galaditidis regionis, 
veniens ad Achab dixit ei: Quia diceret Deus, neque imbrem neque rorem 
illis annis in ea provincia se missurum, nisi ipse rursus apparuisset, 
et in his dictis abscessit, fueruntque anni tres et menses sex in quibus 
Israelitae afflicti sunt nimia siccitate. Meminit autem hujus siccitatis 
Menander in gestis Nalithiorum regis dicens: Et siccitas super eos facta 
est a mense Hyperueritheon usque ad alium. Qui dum Deo supplicaret, multa 
flumina sunt emissa, et haec quidem ait sub Achab, factam significans siccitatem. 
Quo in tempore Latinorum Capis Sylvius Aegypti, id est, Athis superioris 
filius rex erat, qui Carpentem Sylvium habuit successorem regni. Atheniensium 
rex Phorbas,
-----------------------------------------------------------
ejusque regni successor fuit Megiales; Corinthiorum vero Bachis, Lacedaemoniorum 
Agesilaus. Prophetabant autem in Israel Helias et Helisaeus, Abdias, Azarias 
et Micheas.
        

          CAPUT VII. Assyriorum XXXIV Ofratenes, quo regnante Tyberinus 
Latinorum erat rex. Et Homerus tunc fuisse traditur. Similiter et Licurgus 
legislator, Joiadas etiam justus pontifex templi, qui 130 annis post Mosen 
vixit, ut sacra refert historia.
Assyriorum XXXIV Ofratenes, annis 50, a conditione autem templi nonagesimus 
quartus annus erat. Sub quo Joram, Achazas, et Athalia, atque Joas in Hierusalem 
regnabant; in Israel vero Hozias, Joram et Jeu, principatui unus post alium 
successerunt.
-----------------------------------------------------------
Latinorum vero Tyberis Sylvius, Carpentis filius, princeps erat, a quo 
et fluvius Tyberis est appellatus, qui prius Albula vocabatur, cujus filius 
Agrippa post eum regno potitus est. Quo apud Latinos regnante, Homerus 
poeta in Graecia claruit, ut testatur Apollodorus grammaticus, et Euforbius 
historicus, ante urbem conditam anno centesimo vicesimo quarto, et, ut 
ait Cornelius Nepos, ante olympiadem primam anno centesimo. Iisdem etiam 
temporibus Helias rapitur, Licurgus quoque legislator Apollinis insignis 
habetur. Joiada etiam tunc pontifex templi fuit, qui post Mosen, ut refert 
sacra historia, annis 130 vixisse perhibetur, justus et per omnia venerandus, 
et sepultus est in Hierosolymis in regiis monumentis, quoniam generis David 
reparat imperium.
-----------------------------------------------------------
Tunc etiam Thraces obtinuerunt mare.
        

          CAPUT VIII. Assyriorum XXXV Acrazapes, quo regnante Zacharias 
propheta filius Joiadae sacerdotis occiditur inter templum et altare. Sylvius 
Romulus tunc etiam praesidium posuit inter montes, ubi nunc Roma est.
Assyriorum XXXV Acrazapes, annis 42, a templi autem constructione centesimus 
sexagesimus quartus annus erat. Joas parti Judaeae regnabat, qui successorem 
habuit Amasiam. Israeli vero post mortem Jeu, Joachab et Joas unus post 
alium regnabant. Atheniensium rex Diognetus, Corinthiorum Eudaemus, Latinorum 
Aremulus Sylvius. His existentibus nationum regibus, Zacharias sacerdos 
et propheta.
-----------------------------------------------------------
de quo Dominus in Evangelio mentionem facit, jussu Joas regis inter templum 
et altare interficitur, qui, mortuo Joiada sacerdote, Joas de morte liberaverat, 
et eum clam in templo nutrierat, atque regem fecerat. Idem rex curam perdidit 
divinae religionis cum quo etiam primatus plebis pariter vitiati sunt circa 
legitima jura legis. Unde et Dominus misit ad eos prophetas, qui contestarentur 
ut ab hujusmodi gestorum malignitate recederent. Ille vero non solum ut 
poenitentiam ageret et converteretur ab iniquitate sua, non obtemperavit, 
verum etiam Zachariam filium pontificis Joiadae lapidibus in templo rex 
jussit occidi, beneficiorum patris ejus oblitus. Quem Zachariam cum Dominus 
prophetam constituisset, stans in media multitudine, suadebat ei simul 
et regi ut
-----------------------------------------------------------
justitiam facerent, et quia magna supplicia susciperent, si nollent Dei 
praeceptionibus obedire. Qui tamen cum moreretur, suarum passionum testem 
Deum proclamavit, quia pro bono consilio et pro his quae pater ejus praestiterat 
regi Joas ille amare et violenter occumberet. Helisaeus propheta etiam 
eo tempore moritur; Carthaginem quidam hoc tempore conditam fuisse dicunt. 
Sylvius Aremulus sive Remulus, Agrippae superioris regis filius, praesidium 
Albanorum inter montes, ubi nunc Roma est, posuit: qui ob impietatem fulminatus 
est. Hujus filius Julius Proculus, Julii Proculi, qui cum Romulo Romam 
commigrans fundavit Juliam gentem.
        

          CAPUT IX. Assyriorum XXXVI Thonos Concoloros vocatus Sardanapalus, 
qui muliere corruptior fuit. Ob quam causam ab Arbace duce Medorum spretus 
atque dejectus est, et pariter cum eo regnum Assyriorum corrui
Assyriorum XXXVI, Thonos Concoloros, quem Graeci Sardanapalum nominant, 
annis 20, a conditione templi centesimus octogesimus sextus annus erat, 
Judaeorum Azarias qui et Ozias, Israelitis vero Roboam reges erant. Atheniensium 
Phereclus, cui successit Arifron. Corinthiorum Aristemedes, Latinorum Aventinus 
Sylvius. Hic enim Aremuli major filius fuit, in eo quippe monte qui nunc 
pars est urbis aeternum vocabulum loco dedit. Quo in tempore Hesiodus poeta 
claruit, atque Phidon Argivis mensurarum pondera reperit. Olympias videlicet 
prima
-----------------------------------------------------------
a Graecis constituitur, et agnus in Aegypto loquitur: Osee, Amos, Esaias, 
et Jonas in Judaea prophetabant. Sardanapalus autem Assyriorum rex vir 
muliere corruptior, qui inter scortorum greges feminae habitu purpuram 
colo tractans, a praefecto suo Arbace, qui tunc Medis praeerat, visus atque 
exsecrationi habitus: mox etiam excitis Medorum populis ad bellum provocatus 
et victus Sardanapalus, ardenti pyrae se injecit. Ex hinc regnum Assyriorum 
in Medos concessit. Usque ad id tempus fuisse reges Assyriorum historia 
refert. Fiunt autem simul a nativitate Abrahae usque ad hujus regni terminum 
anni 1197. Omnes autem anni regni Assyriorum a primo anno Nini regis supputantur 
1240. Arbaces
-----------------------------------------------------------
vero, Assyriorum destructo imperio, regnum in Medos transtulit. Ferunt 
namque interim, id est, usque ad Dejocum regem Medorum sine principibus 
res geri, et in medio hoc tempore Chaldaeos proprie praevaluisse: quorum 
separatae quaedam regum successiones feruntur. Reliquae quoque gentes propriis 
regibus utebantur.
        

          CAPUT X. Medorum I Arbaces : quo regnante prophetabant Osee, 
Esaias, Amos et Jonas. Qui velut fontes proruperunt in prophetiam, ut prima 
cecidit Babylon et secunda coepit oriri, id est Roma, sub cujus regno Christus 
est natus.
Primus Medis Arbaces regnavit annis 28. A constructione vero templi anni 
206: sub quo adhuc regnat Azarias qui et Ozias in parte Judaeae. In Israel
-----------------------------------------------------------
autem post Roboam paucis diebus fuerat Zacharias, rursusque Sellom, quibus 
successerat Manahe. Atheniensium Tespicus rex Arifronis filius erat, quando 
Assyriorum destructum est regnum. Procas Sylvius Latinorum erat rex, qui 
filius Aventini praedicti regis fuit, Corinthiorum Alexander, Lacedaemoniorum 
Talchamenes; Macedonum hoc tempore primus rex Catanus fuit. Tunc etiam 
Hesiodus insignis habetur, ut vult Porphyrius.
        

          CAPUT XI. Medorum II Sosarnus: quo regnante prima olympias coepta 
est, reges Lacedaemoniorum atque Corinthiorum defecerunt, Lydorum autem 
regnum inchoavit, tyrannus Phalaris tunc in Sicilia auctorem nefandissimi 
operis juste punivit. Sancti prophetae etiam gentium salutem exorsi sunt 
praedicare.
Medorum II Sosarnus annis 30, a conditione templi anni 234. Judae parte 
regnabat Joathan, Israelitis Phacee, quando et quinto decimo ejus anno 
prima olympias coepta est nominari: a qua usque ad captivitatem Trojae 
supputantur anni 405: quam olympiadem Iphitus filius Praxonidis, sive Emonis, 
primus constituit, in qua Corebus Eliensis exstitit victor: Elienses quidem 
quinquennale certamen, quatuor annis in medio expletis, quibus tot principes 
annuos constituebant, agere soliti sunt. Escilus vero Agamestoris filius, 
Atheniensium tunc princeps erat. Ab hoc itaque tempore Graecorum historia 
vera creditur esse; nam antea, ut cuique visum fuit, diversas protulerunt 
sententias. Latinorum rex
-----------------------------------------------------------
Amulius qui, pulso Numitore fratre, majore regni potestate potiebatur, 
male adepta. Atheniensium Agamestor, cui Escilus successit, Macedonum vero 
Cyrus. Quo in tempore Bogorus Aegyptiis jura constituit: sub quo et agnus 
locutus est, ut ferunt alii. Leges vero Licurgi a Lacedaemoniis sunt receptae. 
Quibus etiam diebus Lacedaemoniorum reges atque Corinthiorum defecerunt. 
Lydorum autem regnum inchoavit: quibus Ardisus rex primus exstitit. Ea 
tempestate Phalaris Siculus Agrigentinos arrepta tyrannide populabatur: 
qui crudelis mente, commentis crudelior, omnia nefaria in innocentes agens, 
invenit aliquando quem juste puniret injustus. Nam per illos quidam aeris 
opifex, affectans tyranni amicitiam,
-----------------------------------------------------------
aptum munus crudelitati illius ratus, taurum aeneum fecit, cui faber januam 
e latere composuit, quae ad contrudendos damnatos receptui foret, ut cum 
inclusus ibidem subjectis ignibus torreretur, sonum vocis exortae capacitas 
concavi aeris augeret, pulsuque ferali competens imagini murmur emitteret, 
nefarioque spectaculo mugitus pecudis non hominis gemitus videretur. Sed 
Phalaris factum amplexus, factorem exsecratus, et ultioni materiam praebuit 
et crudelitati. Nam ipsum opificem sua inventione punivit. Tunc etiam Peloponensium 
Atheniensiumque maximum bellum totis viribus animisque commissum est, in 
quo mutuis caedibus ad hoc coacti sunt, ut velut victi se ab alterutro 
subtraherent, bellumque desererent. Tunc etiam Amazonum
-----------------------------------------------------------
gens et Cymeriorum in Asia repentinis incursibus plurimam diu lateque caedem 
edidit. Quibus equidem temporibus Lacedaemonii contra Messenios propter 
virgines suas spretas in solemni Messeniorum sacrificio, per annos viginti 
indefesso furore bellantes, ruinae suae totas Graeciae vires implicuerunt. 
Qui cum per decem annos longa fatigati obsidione, et querelis uxorum super 
longa viduitate et periculo sterilitatis contestantium, ni redirent, a 
finitimis concubitus petituras, permoti, tamen ne revocarentur, electos 
in exercitu quosdam Spartham remittunt, quibus promiscuos omnium feminarum 
concubitus permisere. Sciendum tamen est ipsam esse Spartham, quam et Lacedaemoniam 
civitatem, atque inde Lacedaemonios Sparthanos dici. Qui dum crudeliter 
contra
-----------------------------------------------------------
Messenios dimicant, quamvis saepius ancipiti victoria, demum superant. 
Tunc etiam contra Athenienses arma convertunt, diu variae et graves pugnae 
et anceps status victoriae, ac postremum pendente eventu utrinque discessum 
est. Ergo tantus furor Sparthanorum erat, ut, duobus bellis impliciti, 
suscipere tertium non recusarent. Tunc enim post innumerabiles, ut ita 
dicam, Laurentis loci in Latio reges Sylvios, Albanosque, qui per annos 
300 in parte Italiae praedicta regnaverunt, quamvis pauperrime, Amulius 
rex fratris sui Numitoris filiam Rheam nomine, quae et Ilia vocabatur, 
Vestalem virginem fecerat, quae gravida inventa, dum scelus suum nititur 
excusare, a Marte se compressam mentita est. Ex qua genitis duobus geminis, 
rex exponi praecepit.
-----------------------------------------------------------
Quos vagientes parvulos juxta ripam Tyberis expositos, Faustulus regis 
pastor ad Laurentinam uxorem suam detulit, quae propter pulchritudinem 
et rapacitatem corporis quaestuosi, a vicinis Lupa appellabatur. Unde meretricum 
cubicula lupanaria dicuntur. Qui gemini inter alios pastores enutriti, 
cum adolevissent, collecta latronum manu et pastorum, interfecto apud Albam 
Amulio, avum Numitorem in regnum restituunt, matremque vindicant, quae 
defossa juxta legem viva ob stupri mercedem fuerat. Hinc decedentibus atque 
nascentibus regnis, novus ordo consurgit.
        

          CAPUT XII. Medorum III Madidus, quo regnante decem tribus quae 
vocabantur Israel translatae sunt in montes Medorum, et Cuthaei (qui vocantur 
Samaritae) pro eis in eorum regione collocantur. Romulus autem interfecto 
avo atque fratre, fundavit Romam. Sibylla Eritrea hoc in tempore exstitit: 
quae de Christo manifeste prophetavit.
Medorum III Maditus, annis 40, a conditione templi anni 264. Quo Medis 
regnante, Judaeis regnabat Achar, cui successit filius ejus Ezechias, Israelitis 
alius Phacee habens successorem Osiam. Per ea videlicet tempora erant praedicti 
prophetae, quos praemisimus, id est, Amos, Isaias, Micheas, et Osee. His 
adjunguntur Jonas et Joel, cum jam regnaret Joathan, qui successit Oziae. 
Sed istorum prophetarum
-----------------------------------------------------------
duorum tempora in libris non invenire potui canonicis. Qui praedicti prophetae 
velut fontes prophetiae eruperunt pariter, quando regnum defecit Assyriorum, 
coepitque Romanum, ut scilicet quemadmodum regni Assyriorum primo tempore 
exstitit Abraham cum promissiones apertissime fierent, id est in ejus semine 
benedictiones omnium gentium, ita Occidentalis Babylonis exordio, quo fuerat 
Christus imperante venturus, in quo implerentur illa promissa per ora prophetarum 
praedicta, non solum loquentium, verum etiam scribentium. Cum enim prophetae 
nunquam fere defuissent populo Israel, ex ibi quo reges esse coeperunt, 
in usum tantummodo eorum fuere, non gentium. Quando autem scriptura manifestius 
prophetica condebatur, quae gentibus quandoque
-----------------------------------------------------------
prodesset, tunc oportebat ut inciperet quando condebatur haec civitas, 
quae gentibus imperaret. Tunc Atheniensium erat rex Alemeon; Macedonum 
Thyrimmas, Hesiodos et Aristoteles fuisse tunc memorantur. Igitur regni 
Madidi anno decimo quinto captivitas prima decem tribuum Israel facta est 
a Sennacherib, qui et Salmanansar, rege Chaldaeorum, quae translatae sunt 
in montes Medorum. Regnatum est in Samaria annis 240, et menses 7, et dies 
7, ex quo se a domo David et tribu Juda separaverunt caeterae tribus. A 
tempore quo sub principe Jesu provinciam obtinuerunt eamdem, erant anni 
947. Eodem quoque tempore nonnulli Sibyllam Eritream vaticinatam ferunt. 
Sybillas autem Varro prodit plures fuisse, non unam. Haec sane Eritrea 
Sybilla
-----------------------------------------------------------
quaedam de Christo manifesta conscripsit carmina: quae beatus Augustinus 
ex Graeco in Latinum vertit eloquium, ubi ostendit in capitibus versuum 
ordinem litterarum ita se habentem, ut haec in eo verba legerentur, JESU 
CHRISTE, THEOS, SOTER, quod est Latine, Jesu Christe, Dei Filius, Salvator. 
Hi autem versus quorum primae litterae istum sensum quem diximus reddunt, 
ita translati sunt.Judicii signum, tellus sudore madescet,
E coelo rex adveniet, per saecla futurus,
Scilicet in carne praesens ut judicet orbem.
Unde Deum cernent incredulus atque fidelis,
Celsum cum sanctis aevi jam termino in ipso.
Sic animae cum carne aderunt quas judicet ipse,
Cum jacet incultus densis in vepribus orbis,
Rejicient simulacra viri, cunctam quoque gazam.

-----------------------------------------------------------
Exuret terras ignis, pontumque polumque.
Inquirens tetri portas effringet Averni,
Sanctorum, sed enim cunctae lux libera carni
Tradetur, sontes aeterna flamma cremabit.
Occultos actus retegens tunc quisque loquetur,
Secreta atque Deus reserabit pectora luci.
Tunc erit et luctus, stridebunt dentibus omnes.
Eripitur solis jubar et chorus interit astris,
Solvetur coelum, lunaris splendor obibit.
Dejiciet colles, valles extoilet ab imo.
Non erit in rebus hominum sublime vel altum.
Jam aequantur campis montes et coerula ponti,
Omnia cessabunt, tellus confracta peribit,
Sic pariter fontes torrentur, fluminaque igni,
Et tuba tunc sonitum tristem dimittet ab alto
Orbe, gemens facinus miserum, variosque labores,
Tartareumque chaos monstrabit terra dehiscens,
Et coram hic Domino reges sistentur ad unum,
Recidet e coelo ignisque et sulphuris amnis.
Nonnulli autem Erictheam Sibyllam non his regnantibus,
-----------------------------------------------------------
ut praemisimus, sed Trojani belli tempore fuisse scripserunt. Eumeleus 
autem tunc Corinthius versificator agnoscitur. In Sicilia vero Syracusia 
condita est, similiter et Cathina. A Lacedaemoniis namque, ut praediximus, 
bella contra Messenios geruntur, et ab eis Messala capitur. Thales Milesius 
physicus philosophus tunc agnoscitur, qui unus ex septem sapientibus fuisse 
perhibetur, qui physicam primus apud Graecos invenit. Iste etiam Thales 
successores propagavit, rerum naturam utique scrutatus, suasque disputationes 
litteris mandans emunivit, maximeque admirabilis exstitit, quod astrologiae 
numeris comprehensis, defectus solis et lunae etiam praedicare potuit. 
Aquam tamen putavit rerum esse principium, et hic omnia elementa mundi, 
ipsumque
-----------------------------------------------------------
mundum et quae in eo videntur existere. Nihil autem hoc opere quod mundo 
considerato tam mirabile aspicimus, divinae menti praeposuit. Quo etiam 
in tempore, Athenis principes qui usque ad mortem reipublicae praeerant 
desierunt, et in annis decem magistratuum consuetudinem Athenienses tenuerunt. 
Post principes vero praedictos regnavit primus cum eis Carobs Escili filius. 
Tunc Aradis insula habitata est, Gizaecus condita. Igitur anno Madidi nono, 
post eversionem vero Trojae quadringentesimo quarto decimo, sexta Olympiade, 
quae quinto demum anno, quatuor in medio expletis, apud Elidem Graeciae 
civitatem agone et ludis exerceri solebat, Romulus ejusque germanus Remus, 
quos inter pastores diximus enutritos, collectaque pastorum atque latronum
-----------------------------------------------------------
multitudine, Romanae urbis aedificia inchoaverunt, suoque de nomine junior, 
qui germanum peremerat, urbem vocari praecipit. Cujus regnum urbis continuo 
Romulus fratricidio imbuit, parique successu crudelitatis, sine mora raptas 
Sabinas mulieres, improbis nuptiis confoederatas, maritorum et parentum 
cruore dotavit. Itaque Romulus interfecto primum avo Numitore, dehinc Remo 
fratre, arripuit imperium, urbemque constituit, regnum avi, muros fratris, 
templum soceri sanguine dedicavit, sceleratorum manum promissa impunitate 
collegit. Ad tutelam vero novae urbis, sufficere vallum videbatur, cujus 
dum angustias Remus increpat, saltu transilivit, qui jussu fratris occisus 
est; prima certe
-----------------------------------------------------------
victima urbis fuit. Imaginem namque urbis potius quam urbem fecerat Romulus, 
sed incolae deerant. Erat tamen in proximo locus, hunc asylum facit, et 
statim mira vis hominum, Latini, Thuscique pastores, etiam transmarini 
Phryges, qui sub Aenea, Archades, qui sub Evandro venerant duce, confluxerunt. 
Sic namque ex variis quasi elementis congregavit corpus unum, populumque 
Romanum ita fecit. Virorum itaque matrimonia a finitimis petita, quia non 
impetrabantur, manu capta sunt. Simulatis quippe ludis equestribus, virgines 
ac mulieres Sabinorum, quae ad spectaculum venerant, praedae fuerunt. Haec 
statim causa bellorum. Sabinis portae proditae per virginem Tarpeiam. Ita 
admissis intra moenia hostibus atrox in ipso foro pugna, adeo ut Romulus
-----------------------------------------------------------
foedam suorum vix sisteret fugam. Tandem intervenere funeribus raptae laceris 
comis; sic pax facta cum Tatio, foedusque percussum est. Quem tum Tatium 
senem honestis pietatis causis insistentem, mox ut in societatem regni 
Romulus assumpsit, occidit. Ergo pulsi fugatique Vientes, Cennensium captum 
ac dirutum est oppidum, spolia insuper opima de rege Argone Feretrio rex 
reportavit. Tarpeia namque virgo praedicta clypeis Sabinorum obruta est. 
Unde mons Tarpeius nomen accipit, in quo nunc est Capitolium. Jam hinc 
incessabilia certamina et juxta quantitatem virium externa atque civilia 
semper gravia fuerunt. Igitur Romulus hunc reipublicae imposuit statum. 
Juventus divisa per tribus, in equis et armis, ut ad subita bella excubaret, 
consilium
-----------------------------------------------------------
autem reipublicae penes senes esset, qui ex auctoritate patres vocabantur, 
ob aetatem senatus; et ex populo mille collegit viros, qui armati sibi 
assisterent expediti. Unde a mille milites dicti, sicut a senibus senatores, 
et a curiis Quirites. Idem Romulus apud paludem per caput capri sublatus, 
nusquam comparuit. Sed, suadente Proculo, Quintus est nominatus, quem tamen 
a senatu propter acrius ingenium deceptum asserunt. Eodem tempore Senacherib 
rex Chaldaeorum ad custodiendam regionem Israelitarum accolas Assyrios 
misit. Qui aemulatores Idaeae legis facti, Samaritae nuncupati sunt; quod 
Latina lingua exprimitur custodes, qui proprie Euthaei vocantur, a quodam 
flumine Eutha, quod est in provincia Pesida, unde rex eos migrare fecerat 
in Samariam.
        

          CAPUT XIII. Medorum IV Cardicas, quo regnante, Numa rex Latinorum 
fuit, qui multa vana instituit et superstitiosa.
Igitur Medorum IV Cardicas, annis 13. A constructione vero templi tricesimus 
quartus, sub quo Ezechias regnabat in Judaea. Decem vero tribus, quae vocabantur 
Israel, jam in captivitatem erant ductae. Macedonum rex Perdica erat, Atheniensium 
Hippomenes, cui Leocrates succedit. Latinorum Numa, qui et Pompilius, post 
Romulum exstitit rex, qui nullum cum finitimis gessit bellum. Duos menses 
is anno addidit, Januarium et Februarium, cum
-----------------------------------------------------------
antea decem tantum apud Romanos fuissent a Romulo instituti. Capitolium 
quoque a fundamentis aedificavit, vir in religione sacrorum praecipuus, 
qui sacra et caeremonias omnemque cultum deorum docuit. Pontifices, augures, 
caeteraque sacerdotia et secreta quaedam imperii pignora descripsit, Janumque 
bifrontem. Ille primus focum Vestae virginibus colendum dedit, ut ad simulacrum 
custos imperii coelestium siderum flamma vigilaret. In tantum enim vanitate 
deceptus est, ut plura diabolo dictante conscriberet, quae postea si ad 
hominum notitiam pervenirent, nimium obfutura cognovit. Sed quia incendere 
ea timuit, juxta suum latenter sepulcrum, ubi neminem accessurum credidit, 
sub humo abscondit. Decedente vero tempore, quidam rusticus
-----------------------------------------------------------
dum in eodem agriculturam exerceret loco, aratro evellente hoc scriptum 
reperit, praetori obtulit, praetor vero senatui. Senatus autem ut vidit, 
nimium detestatus exhorruit, et incendio tradens, concremavit, ne aliqua 
curiositate ad hominum notitiam tantum nefas diabolicum perveniret. Bellum 
etiam quod in Tyria gestum est inter Lacedaemones et Argivos nunc fuisse 
creditur: Sibylla, quae et Erophila, in Samo insignis habebatur. Nicomedia 
tunc condita est, quae prius Astacus vocabatur, quo in tempore prophetabant 
Isaias et Osee.
        

          CAPUT XIV. Medorum V Dejoces, sub quo Manasses in Babyloniam 
captivus ductus, et poenitentiam agendo meruit absolvi. Romanorum vero 
Tullius rex, qui multa reipublicae ad decorem pertinentia instituit, et 
quae civitates tnnc sunt conditae.
Igitur Medorum V Dejoces, annis 54. A condito templo, trecentesimus septimus 
decimus erat. Sub quo Manasses parti Judaeae dum regnaret, ductus in Babylonem 
captivus, ferreis vinculis illigatus, fertur poenitentiam egisse, cujus 
et canticum poenitentiae legitur. Postea vero reversus in regnum, mala 
praeterita damnans poenitendo, Deo etiam gratias agebat qui ejus exaudivit 
preces, eripiens eum a maximis angustiis, deinde vitam ducens mirabilem, 
tamen reliquit filium suum pessimum Ammon successorem. Quibus diebus Atheniensium 
erat rex Absander, cui successit Erixias. Postquam cessantibus regibus 
constituti sunt principes, electi nobiles novem Atheniensium urbi praefuerunt, 
rempublicam
-----------------------------------------------------------
agentes. Macedonum Argacus; Romanorum vero Tullius Hostilius, cui ob honorem 
virtutis regnum ultro datum est. Hic omnem militarem disciplinam artemque 
bellandi instituit. Primus regum Romanorum purpura et fascibus usus est, 
ille ambitu vallis urbem ampliavit, adjecto monte Celio. Itaque exercita 
juventute intulisse Albanis bellum, et diu altrinsecus spe incerta clade, 
tandem pessimus exitus et dubius eventus, compendiosa tergeminorum congressione 
fuisse. Rursus, pace disrupta, Metium Suffetium Fidinatem bella meditantem, 
etiam proditione suspensum, curribus in diversa raptantibus, duplicis animi 
noxam poena diversi corporis expendisse. Quibus etiam diebus Cizicus condita 
est, et
-----------------------------------------------------------
in Italia Locri; in Lacedaemone vero primum acta nudipedalia dicuntur: 
Musici namque Archilogus et Symonides, Aristozenusque, illustres habebantur. 
Itaque legislator Zeleucus frequentibus praeconiis celebrabatur; Cypsilus 
enim in Corintio tyrannidem exercebat. Tunc Byzantium conditum est, et 
Hystriis civitas in Ponto.
        

          CAPUT XV. Medorum VI Phraortes, sub quo Josias Judaeorum rex, 
et Romanorum Ancus Martius.
Medorum VI Phraortes, annis 24. A condito namque templo anni 371, sub quo 
Josias regnare coepit parti Judaeae, qui lucos succidit, et gentium idola 
de suo regno abjecit, Deumque coeli integre coluit. Ossa etiam humana super 
altare combussit
-----------------------------------------------------------
quod impius Jeroboam ad subversionem Israel construxerat. Adimplevit namque 
quod de eo prophetatum fuerat per virum Dei Jaddun de Juda Jeroboam sacrificanti. 
Philippus Macedonum rex tunc erat, et Ancus Martius Romanorum, Pompilii 
nepos ex filia. Hic Aventinum montem et Janiculum urbi addidit, et muro 
moenia amplexus est, et influentem Tyberinum urbi pontem commisit. Supra 
mare vero tertio decimo ab urbe milliario in ipso fluminis marisque confinio 
Ostiam civitatem condidit. Quibus diebus (ut quidam ferunt) Thales Melesius 
primus physicus philosophus clarus habebatur, prophetantibus in Judaea 
Hieremia, Olda muliere et Sophonia. Tunc musicus Tarpander insignis habebatur. 
Oraculo namque Dodonaeo primum usa est Graecia:
-----------------------------------------------------------
Myrtheus Atheniensis poeta tunc cognoscitur, Dracho legumlator tunc etiam 
fuisse fertur: Epidaurus civitas condita, quae postea dicta est Dyrachium.
        

          CAPUT XVI. Medorum VII Cyazares, quo regnante, Josias rex Judaeorum 
occiditur, Judaei diversis calamitatibus opprimuntur, regesque eorum inter 
Aegyptios et Babylonicos infelici sorte affliguntur; Romanorum vero Tarquinius 
Priscus erat rex, qui senatum auxit, et multa insignia et decora adinvenit, 
quibus dignitas imperii eminet.
Medorum VII Cyazares, annis 32. Ab aedificatione vero templi anni 395. 
Quo in tempere Josias rex erat Judaeorum, qui cum Nechaone rege Aegyptiorum 
congressus, occiditur: habens successorem Joacha, quem Neacho vinctum duxit 
in Aegyptum,
-----------------------------------------------------------
post bella contra Babylonios acta, constituensque fratrem ejus seniorem, 
ex eodem patre, pro eo regem, nomine Joachim, qui et Eliachim, provinciae 
tributum imposuit. Igitur Joachim cum octavum regni ageret annum, veniente 
Nabuchodonosor cum magno apparatu contra Judaeos, qui omnem Syriam de manu 
Nechaonis regis Aegypti abstulerat, quem etiam Nabuchodonosor juxta Eufratem 
in bello vicerat, ejusque dominationem ab Assyria depulerat eamque sibi 
subjecerat; hunc vero Nabuchodonosor metuens Joachim, minasque ejus, et 
pacem habere desiderans, praebuit ei tributa quae praeceperat, annis tribus; 
tertio vero anno non reddidit, deceptus spe Aegyptiaci belli. Audierat 
enim eos contra Babylonios
-----------------------------------------------------------
iterum pugnaturos, sed hoc minime Aegyptii praesumpserunt. Nabuchodonosor 
vero iterum cum magno exercitu venit contra Judaeos: quem Joachim jure 
foederis suscepit. Dum ergo rex Babyloniae intrasset in civitatem, fidem 
nequaquam servavit, sed juvenes fortissimos Hierosolymitanorum occidit 
una cum rege Joachim, quem etiam ante muros inhumatum projici jussit, et 
alios in dignitatibus positos, captivos in Babyloniam duxit: inter quos 
ductus Ezechiel propheta adhuc puer est. Filium vero ejus Joachim constituit 
regem universae provinciae, quod mox eum poenituit fecisse. Formidatus 
est enim ne forte, habens mali memoriam pro nece paterna, provinciam ejus 
invaderet; et mittens exercitum, regem Joachim Hierosolymis obsidebat: 
qui accepit
-----------------------------------------------------------
jusjurandum ab eis ut nihil mali pateretur, nec ipse nec civitas. Non autem 
servavit eam Babyloniae rex, sed praecepit principibus suis ut omnes, qui 
erant in civitate juvenes, captivos sumerent, pariter et artifices, eosque 
ad se ligatos adducerent, qui omnes fuere decem millia octingenti triginta 
et duo, simul et Joachim, cum matre pariter et amicis, quos deductos ad 
se habuit in custodia. Patruum vero Joachim, nomine Sedechiam, constituit 
regem, accipiens ab eo jusjurandum, ut ei provinciam custodiret, et nihil 
hostiliter ageret, et Aegyptiis non faveret. Haec juxta assertionem Josephi 
retulimus. Eusebius vero et nostri temporum scriptores ita ferunt: Anno 
tertio Joachim Nabuchodonosor Judaeam captam tributariam fecit, et in ditionem 
suam redactis plurimis
-----------------------------------------------------------
Judaeorum, partem etiam vasorum templi cum invasisset, tributario Eliachim 
facto et Joachim, victor ad suos rediit. De regio semine pueros secum in 
Babyloniam deduxit, quos eunuchos factos scholae tradidit, cum caeteris 
nobilioribus, quos ex diversis nationibus depraedaverat, ut omnem discerent 
Chaldaeorum sapientiam, inter quos Daniel, Ananias, Azarias, Misahel clari 
habentur. Tunc temporis Macedonum rex Philippus erat, Lydorum Sadiattes, 
Romanorum vero Tarquinius Priscus, qui quamvis transmarinae originis esset, 
regnum ultro petens accepit, ob industriam atque suam elegantiam, quippe 
qui oriundus Corintho Graecum ingenium Italicis artibus miscuisset. Hic 
et senatus majestatem numero ampliavit, et centuriis tribus auxit, quamvis 
Acius
-----------------------------------------------------------
Nevius numerum augeri prohibeat, vir summus augurio. Quem rex in experimentum 
rogavit, fieri ne posset quod ipse mente conceperat. Ille, rem expertus 
augurio; posse respondit. Ad quem: Hoc, inquit, agitur: an cutem illam 
secare novacula possit? Et augur: Potest, inquit, et secuit, inde Romanis 
sacer auguratus. Neque pace Tarquinius quam bello promptior. Duodecim namque 
Tusciae populos frequentibus armis subegit: inde fasces, trabeae, curules, 
annuli, phalerae, paludamenta, praetextae, inde quod aureo curru quatuor 
equis triumphatur, togae pictae, tunicaeque palmatae: omnia denique decora 
et insignia, quibus imperii dignitas eminet, sumpta sunt. Idem Romae Circum 
aedificavit, numerum senatorum
-----------------------------------------------------------
auxit, Romanos ludos instituit, muros et cloacas construxit, ad extremum 
ab Anci filiis occisus est, regis illius, cui ipse successerat.
        

          CAPUT XVII. Medorum VIII Astyages, quo regnante Hierusalem capta 
est, templumque incensum. Judaei in Babyloniam captivi sunt ducti. Quantae 
etiam fortitudinis Nabuchodonosor exstiterit, et qualia fortiter gesserit 
virtute et opere, succincte sunt adnotata. Quid etiam de eo gentium scriptores 
dixerint. Itaque quod requiritur, cum Babyloniorum reges mirae fortitudinis 
essent, cur per reges Medorum annorum numerus observatur. De passionibus 
etiam Hieremiae prophetae, et quid invitus in Aegyptum descenderit, et 
Aegyptiorum vastationem praedixerit. De Pythagora etiam et de septem sapientibus 
Graecorum, qui per ea tempora fuerint.
Medorum VIII Astyages, annis 38. Ab aedificatione
-----------------------------------------------------------
vero templi, anni 427, Macedonum rex Acropus, Lydorum Aliattes. Igitur 
anno octavo Astyagis, Judaei de Hierosolyma captivantur a Nabuchodonosor 
rege Babyloniorum. Capta est vero civitas undecimo anno Sedechiae regis, 
quarto mense, die nono: ceperuntque eam principes Babyloniorum, quibus 
obsessio a rege Nabuchodonosor videbatur esse commissa. Ipse autem in Arabatha 
civitate morabatur. Sedechias vero dum caperetur urbs, illico fuga elapsus 
est, quem fugientem per desertum comprehendentes cum uxoribus atque filiis, 
adduxerunt ad regem principes Babylonii in Arabatha. Hunc ergo ad se venientem 
Nabuchodonosor impium et infelicem vocare coepit, et jurisjurandi immemorem, 
quia dum ab eo percepisset imperium, quod ab ejus fratre tulerat, et illi
-----------------------------------------------------------
tribuerat, contra munificum largitorem egisse videbatur hostiliter. His 
igitur verbis usus, filios ejus jussit pariter et amicos continuo perimi, 
ipso scilicet Sedechia et aliis captivis inspicientibus. Deinde oculos 
eruens Sedechiae, eumque vinciens perduxit in Babyloniam. Alia siquidem 
universa, consona a prophetis edicta sunt: quo modo et civitas vastaretur, 
et ipse Sedechias duceretur captivus in Babyloniam. Discordavit autem in 
hoc Ezechiel dicens quia Sedechias Babyloniam non videret, cum Hieremias 
dixisset quia vinctum eum rex Babyloniae illuc duceret. Haec autem provenerunt 
ei, quae Hieremias et Ezechiel prophetaverunt, quia comprehensus duceretur 
ad Babylonium regem, et loqueretur ei ore suo, et videret oculos regis, 
sicut Hieremias dixit,
-----------------------------------------------------------
caecatus autem et ductus in Babyloniam non vidit eam, sicut Ezechiel praedixit. 
Porro Babylonius rex misit principem militiae suae Nabuzardan in Hierosolymam, 
ut exspoliaret templum, praecipiens ut illud incenderet, et regalia pariter 
et civitatem ad pavimentum usque deponeret, et populum in Babyloniam abduceret. 
Qui dum venisset ad Hierosolymam undecimo anno regis Sedechiae, templum 
subvertit, et vasa Dei aurea argenteaque tulit, nec non et maximum cantharum 
quem posuit in templo Solomon, insuper et columnas aeneas et capita earum, 
aureasque mensas et candelabra. Et haec auferens templum quoque succendit, 
mense quinto initio mensis anno undecimo Sedechiae regis, octavo decimo 
anno
-----------------------------------------------------------
Nabuchodonosor. Succendit autem et regalia civitatemque destruxit. Templum 
ita concrematum est post trecentos et septuaginta annos, et menses sex 
diesque decem, ex quo id constat aedificatum, ab egressu autem populi ex 
Aegypto tunc erant anni 1062, menses 6, dies 10. A diluvio vero usque ad 
vastationem templi, omne tempus fuit annorum 1957, mensium 6, dierum 10.
Ex quo vero factus est Adam usque ad ea quae provenerunt templo, anni sunt 
3513, menses 6, dies 10. Tantus ergo numerus annorum fuit. Mansit autem 
sub regibus hic populus, a Saul, et David, et qui primi gentis Judaicae 
imperium susceperunt, per 532 annos, menses 6 dies 10, sub judicibus vero 
annis plus 500, post mortem Mosi, et ducis Jesu. Haec ita
-----------------------------------------------------------
se habent juxta Josephi assertionem. Juxta aliorum vero supputationem templum 
ab anno aedificationis suae quadringentesimo tricesimo quinto, vel quadringentesimo 
quadragesimo secundo succensum est. Ergo Nabuchodonosor tantae fuit fortitudinis 
ut etiam Magestenis in quarto Indicorum libro nitatur approbare hunc regem 
fortitudine et octavum magnitudine Herculem transcendisse. Dicit enim eum 
vastasse Libyae civitates et Hiberiam. Porro Diocles in secundo Coloniarum 
libro meminit hujus regis, et Philostratus in Indicis et Phoenicis historiis 
dicit quia iste rex obsedit Tyrium annis tribus, cum illo tempore Tyro 
regnaret Joathabula. Ipse vero de manubiis hostium templum Beli et reliqua 
largissime nimis ornavit, et antiquae civitati alia quoque contulit, et
-----------------------------------------------------------
prisca superavit, ita ut nequaquam obsidentes valerent fluvium convertere 
et civitati aliquo modo praevalere. Erexitque tres porticus intrinsecus, 
et tres extrinsecus, de latere cocto decenter muniens eas, et exornans 
valde magnifice. Paternis quoque regalibus alia proxima regalia fabricatus 
est, quorum spatia et reliquam pulchritudinem dicere credo supervacuum. 
Verumtamen hoc sciendum, quia dum essent haec magna et nimis eximia, diebus 
sunt quindecim consummata. In istis vero regalibus lapides posuit, quorum 
instar simile erat monti, et plantavit diversas arbores, fecitque ostium 
quod pensile dicebatur. Hoc ergo modo diversi hujus regis fecere memoriam. 
Igitur dum tam potentes atque famosi Babyloniorum existerent reges, quaeritur
-----------------------------------------------------------
quaenam causa sit cur non in numero et cardine illustrium habeantur regum? 
Scimus enim quoniam regnum Assyriorum quod a Semiramide Nini uxore est 
in Babylonia fundatum, diuturno tempore in ea et usque ad Sardanapalum 
permansit. Quo interfecto, a praefecto Medorum Arbace regnum Assyriorum 
in Medos translatum est, Medorumque reges in cardine et numero ab historiographis 
traduntur, donec ad Persas translatum est. Ergo si translatum est Assyriorum 
regnum ad Medos, et cum eis retentum, sicut historiae declarant, nunc Babyloniorum 
regnum quod sit si quis scire voluerit, recolat Asiam a Nino occupatam, 
totumque Orientem usque ad terminos Indiae, ab uxore vero ejus, insuper 
Aethiopas, aliasque
-----------------------------------------------------------
nationes regno Assyriorum esse subjectas. Ex quo apparet descendente Arbace 
ad Medos, partem regni maximam dignitatemque invasisse ac penes se in Media 
retinuisse. Chaldaei vero Babyloniam sibi adversus Medos vindicaverunt. 
Ita quippe potestas Babyloniae apud Medos, proprietas vero regni apud Chaldaeos 
fuit. Chaldaei autem propter antiquam dignitatem regiae urbis, non suam 
dignitatem, sed illius vocare maluerunt. Unde factum est ut Nabuchodonosor 
caeterique post eum reges, usque ad Cyrum et Darium, qui Chaldaeorum regnum 
civitatemque Babyloniam destruxerunt, quamvis Chaldaeorum viribus potentes, 
nomine tamen Babyloniae clari legantur. Enimvero non immerito beatum apostolum 
Petrum Romam in suis scriptis Babyloniam nominasse
-----------------------------------------------------------
nunc recolo, quoniam tunc in Oriente prima caput orbis est effecta Babylon, 
mansitque inconcussa usque ad Sardanapalum. Quo interfecto, amisit partem 
maximam potentiae, tamen partem regni penes se retinuerunt Chaldaei, qui 
Babyloniam sibi adversum Medos vindicaverunt. Quo in tempore Proca avus 
Rheae Sylviae quae mater Romuli fuit, regnare coepit, a quo historiae Latinorum 
inchoantur, ab eo sementum Romae jactum quamvis nondum germen appareret, 
Babylon vero novissime eo tempore a Cyro rege subversa, quo primum Roma 
a Tarquinio regum dominatione liberata est. Siquidem sub una eademque convenientia 
temporum illa in Oriente cecidit, ista in occidente surrexit. Illa tunc 
quasi moriens dimisit haereditatem alienorum perpessa
-----------------------------------------------------------
dominatum, haec vero pubescens se agnovit haeredem, aspernata etiam suorum 
fastigium. Tunc orientis occidit, et ortum est occidentis imperium. Qua 
de re ab Apostolo Roma jure Babylon nuncupatur. Igitur Nabuzardan princeps 
militiae Nabuchodonosor, qui templum Domini succendit, ejusque vasa et 
cantharum maximum a Salomone factum, una cum populo a Hierusalem transmigrare 
fecit ad regem Babylonium, reliquias quasdam populi in Judaea reliquit 
ad excolendam terram, tributaque regi persolvenda, quibus praefecit Godolielem. 
Quo in tempore idem Godoliel ab Ismaele, qui erat de regio semine, interficitur. 
Timentes vero Babylonios Judaei, qui remanserant, propter necem Godoliae, 
quoniam a Babyloniis judex fuerat constitutus, assumptum
-----------------------------------------------------------
Hieremiam prophetam invitum atque contradicentem, cum suo discipulo Baruch, 
ad Aegyptum descendentes secum trahunt. Rex Aegyptiorum Vafris tunc erat. 
Hieremias vero propheta, a tertio decimo anno regis Josiae prophetare orsus, 
usque dum civitas vastaretur et templum, quae ventura illi populo erant 
prophetando praedicabat, suasque prophetias in libro scriptas populo legendas 
dedit. Qua de re multa a Judaeis mala perpessus, caesus, vinculis afflictus 
est. Principes etiam e carcere prophetam educentes, rege Zedechia permittente 
in quemdam lacum plenum coeno deposuerunt, ut morte propria suffocatus 
exstingueretur. Ille vero usque ad guttur in luto depositus, in his degebat 
angustiis. A quodam vero
-----------------------------------------------------------
servorum regis, honoribus decorato, qui genere erat Aethiops, liberatus 
est.
Igitur dum in Aegypto consisteret, jubente Deo praedixit populo Aegypto 
futuram captivitatem, et qualiter in Babyloniam captivi ducerentur, et 
alii in propria regione ab illis trucidarentur. Et haec ita completa sunt: 
quinto siquidem anno captivitatis Hierosolymorum. Cumque subdidisset Nabuchodonosor 
Ammonitas et Moabitas, perrexit ad Aegyptum, eamque subvertit, et regem 
quidem, qui tunc erat, occidit; aliumque in ea constituens, denuo Judaeos 
captivos duxit in Babyloniam. Igitur per Assyrios corruit populus decem 
tribuum de Samaria, cum regnaret apud eos Osias. Deinde duarum tribuum 
multitudo a Nabuchodonosor rege Babyloniorum et
-----------------------------------------------------------
Chaldaeorum captis Hierosolymis est vastata. Salmanasar namque transmigrans 
Israelitas, in eorum regione instituit gentem, quae prius in interiori 
parte Persidae et Mediae morabatur. Tunc tamen primum Sammaritae vocati 
sunt, vocabulum provinciae sumentes, in qua habitare videbantur, dum prius 
Euthaei dicerentur, a flumine juxta quod habitabant. Babyloniorum vero 
rex, cum duas tribus captivas duxisset, neque gentem aliam in eorum fecit 
habitare provincia, et propterea desolata omnis Judaea, et Hierosolyma 
et templum, annis 70 permansit. Omne siquidem tempus a captivitate Israelitarum 
usque ad duarum tribuum transmigrationem fuit annorum 130, mensium 6, dierum 
15. Igitur ea quae de Daniele et sociis ejus gesta mirabiliter apud regem 
Nabuchodonosor
-----------------------------------------------------------
legimus, tunc temporis fuisse nemo fidelium dubitare potest, sive etiam 
quae Nabuchodonosor contigerunt, et a sancto Daniele sibi sunt praedicta. 
Quibus temporibus in agone certantibus tragus dabatur in praemio, id est, 
hircus, unde aiunt tragoedos nuncupatos. Alcman et Stesichorus poetae clari 
habentur. Pythacus Mitileneus, qui de septem sapientibus fuit, cum Phraenone 
Atheniensi, olim Phoenice, congressus, eumdem interfecit. Solon Draconis 
leges antiquas extra eas quae ad sanguinem pertinebant novo Atheniensibus, 
quibus praeerat, jure constituit. Septem vero quos antiquitas sapientes 
jactat, hi fuerunt: Thales Milesius, Pythacus Mitilenus, Soalon Atheniensis, 
Chion Lacedaemonius, Periandros Corinthius, Cleobolus Lydius, Bias Prieneus. 
Omnes hi
-----------------------------------------------------------
septem appellati sunt sapientes, qui post poetas theologos claruerunt, 
quoniam nonnulla honestiora praecepta morum brevitate sententiarumque complexi 
sunt.
Nihil autem monumentorum quod ad litteras attineat posteris reliquerunt, 
nisi quod Soalon quasdam leges Atheniensibus (ut praedixi) dedit, Thales 
vero physicus fuit, et suorum dogmatum libros reliquit. Pythagoras autem 
Samius, a quo etiam ferunt philosophiae nomen exortum, qui et arithmeticae 
artis inventor fuisse dicitur, eodem tempore claruisse fertur. Nam cum 
antea sapientes appellarentur, qui aliis praestare videbantur, iste interrogatus 
quid
-----------------------------------------------------------
profiteretur, philosophum se esse respondit, id est, studiosum vel amatorem 
sapientiae, quoniam sapientem profiteri arrogantissimum videbatur. Per 
idem tempus Sappho mulier in diverso poemate claruit. Ferechites historiarum 
et Xenohipnes physicus tragoediarum clam inventores habentur. Romanorum 
vero Servius Tullius gubernacula quo in tempore invadit, nec obscuritas 
inhibuit, quamvis matre serva creatus est. Nam eximiam indolem uxor Tarquinii 
Tanaquil liberaliter educaverat, et clarum fore visa circa caput flamma 
promiserat. Ergo post Tarquinii mortem adnitente regina substitutus in 
locum regis, quasi ad tempus regnum dolo partum sic egit industrie, ut 
jure adeptus videretur. Ab hoc populus Romanus relatus in
-----------------------------------------------------------
censum, digestus in classem, inde curiis atque collegiis distributus est. 
Summaque regis solertia ita est ordinata respublica, ut omnia patrimonia, 
dignitates, aetates artium, officiorumque discrimina in tabulis referrentur, 
ac sic maxima civitas minimae domus diligentia contineretur. Quibus etiam 
diebus solis facta defectio est, cum futuram eam Thales antea dixisset. 
Quo in tempore Aliattes et Astyages dimicaverunt. Tunc etiam Anaximander 
Milesius physicus agnoscitur, cujus praeceptor Thales Milesius fuit, qui 
rerum naturam scrutatus, maxime admirabilis exstitit, quod astrologiae 
numeris comprehensis, defectus solis et lunae etiam praedicere potuit, 
qui tamen putavit tale rerum esse principium, et hinc omnia elementa mundi, 
ipsumque mundum, et qui
-----------------------------------------------------------
inevidenter existere, id est, ex humore.
Huic successit ejus auditor Anaximander, qui de natura rerum mutavit magistri 
opinionem. Non enim ex una re, id est, ex humore sicut Thales, sed ex suis 
propriis principiis quasque res nasci putavit. Infinita rerum principia 
singularum esse credidit, et innumerabiles mundos gignere, et quaecunque 
in eis oriuntur, eosque mundos, modo dissolvi, modo iterum gigni existimavit.Quanta 
quisque ab Argivis actus, post eum qui sub Archemero fuerat. Agon quippe 
gymnicus, quem pantathene vocant tunc actus.
        

          CAPUT XVIII. Cyrus Persa qualiter Medorum destruxerit imperium, 
et avunculum suum Astiagen bello superavit, Babyloniam subvertit, Gyndem 
fluvium in quadringentos sexaginta alveos comminuit, Lydiam petens Craesum 
regem cepit. Demum, post multa fortiter gesta, in Scythia cum omni exercitu 
periit. Sub quo Judaei a captivitate relaxantur. Romanorum autem Tarquinius, 
cognomento Superbus, illis diebus rexerat regnum; et quod idem depulsus 
est propter suam tyrannidem atque insolentiam: cum quo pariter et regiam 
potestatem Romani pepulerunt.
Cyrus Persa Medorum destruxit imperium, quod steterat per annos circiter 
258. Subversoque rege Astiage avunculo suo, primus Persis regnavit, annis 
scilicet 30. Qualiter enim Medorum ad Persas venerit regnum, pandendum 
reor. Igitur Astyages Medorum ultimus rex, virili prole vacuus, Cyrum nepotem
-----------------------------------------------------------
apud Persas genitum habuit. Sed Cyrus mox ut adolevit, congregata Persarum 
manu, avunculo certamen indixit. Porro Astiages oblitus sceleris sui, quod 
in Harpalum dudum admiserat, cum filium ejus unicum et parvulum interfecit, 
epulandumque patri apposuit, ac ne quid infelicissimae orbitati felix ignorantia 
subtraheret, infantes epulas ostensis patri cum capite manibus improperavit. 
Hujus ergo facti immemor, ipsi Harpalo summam belli committit, qui acceptum 
exercitum statim Cyro per proditionem tradidit. Quo comperto Astiages, 
raptis secum copiis, in Persas ipse proficiscitur acriusque certamen instaurat: 
proposito suis metu, si quis e praelio cedere moliretur, ferro exciperetur. 
Qua necessitate instanter Medis pugnantibus, pulsa iterum Persarum
-----------------------------------------------------------
acies, cum paulatim cederet, matres et uxores eorum obviam occurrunt, orant 
ut in praelium revertantur, cunctantibus sublata veste obscena corporis 
ostendunt, quaerentes num in uteros matrum vel uxorum vellent refugere. 
Quo facto erubescentes in praelium redeunt et facta impressione, quos fugiebant 
fugere compellunt. Ibi tunc Astiages capitur, cui Cyrus nihil aliud quam 
regnum abstulit, eumque maxime Hircanorum genti praeposuit, in Medos vero 
ipse reverti noluit.
Is finis imperii Medorum fuit. Sed civitates quae tributariae Medorum erant, 
a Cyro defecerunt, quae res Cyro multorum bellorum causa et origo exstitit. 
Quo in tempore Judaeorum captivitas erat, quae per annos septuaginta duravit. 
Porro in Babylone prophetabant
-----------------------------------------------------------
Daniel et Ezechiel. Mortuo jam Nabuchodonosor rege Babyloniorum, susceperat 
imperium ejus Evilmoradach, cui successit Balthasar, frater ejus. Huic 
enim Balthasar Daniel eam scripturam quae in pariete apparuerat interpretatus 
est, significantem imperium illius in Medos aetate sua transferendum, et 
hoc qualiter evenerit, manifestare non piget. Igitur Cyrus, rex Persarum, 
quem superius explicandae historiae causa commemoraveram, qui tunc Asiam 
et Scythiam totumque Orientem armis pervagabatur, cum Tarquinius Superbus 
Romam, vel rex vel hostis, aut servitio premebat aut bello, Cyrus (ut dixi) 
cunctis adversum quos ierat perdomitis, Assyrios et Babyloniam petit gentem, 
urbemque tunc cunctis opulentiorem. Sed impetum ejus
-----------------------------------------------------------
Gyndes fluvius secundae post Eufraten magnitudinis intercepit. Nam unum 
regiorum equorum  candore formaque excellentem, transmeandi 
fiducia persuasum, qua per rapacem alveum offensi vado vertices attollebantur, 
arreptum praecipitatumque merserunt. Rex iratus, ulcisci amnem statuit, 
contestans eum qui nunc praeclarum equitem voravisset, feminis, vix genua 
undis attingentibus, permeabilem relinquendum. Haec peragendo segnior, 
totis copiis perpeti anno Gynden fluvium per magnas concisum deductumque 
fossas in quadragentos sexaginta alveos comminuit. Eo opere praedictis 
fossoribus etiam Eufraten longe validissimum et mediam Babylonem interfluentem 
derivavit ac si meabilibus
-----------------------------------------------------------
vadis, sic eum etiam patentibus alvei partibus iter fecit, cepitque urbem; 
quam vel humano opere exstrui potuisse, vel humana virtute destrui posse, 
utrumque pene incredibile apud mortales erat. Nam Babylonem a Nembroth 
gigante fundatam, a Nino vel Semiramide reparatam, multi prodidere. Haec 
campi planicie undique conspicua, natura loci laetissima, castrorum facie 
moenibus paribus per quadrum disposita; murorum ejus vix credibilis relatu 
firmitas et magnitudo, id est, latitudine cubitorum quinquaginta, altitudine 
quater tanta, caeterum ambitus ejus trecentis stadiis circumvenitur. Murus 
cocto latere atque interfuso bitumine compactus, fossa extrinsecus late 
patens, vice amnis circumfluita fronte murorum; centum portae aeneae. Ipsa
-----------------------------------------------------------
autem latitudo in consummationem pinnarum utroque latere habitaculis defensorum 
aeque dispositis media intercapedine sejunctas quadras capit. Domus intrinsecus 
quater geminae habitationes minaci proceritate mirabiles. Et tamen illa 
magna Babylon, illa prima post reparationem humani generis condita, nunc 
pene minima mora victa, et capta, et subversa est. Ibi tunc Croesus rex 
Lydorum, famosus opibus, cum ad auxiliandum Babyloniis venisset, victus 
sollicite in regnum refugit. Cyrus autem postea quam Babylonem ut hostis 
invasit, ut victor evertit, ut rex disposuit, bellum transtulit in Lydiam, 
ubi conterritum superiore jam praelio exercitum, sine ullo negotio superavit, 
ipsum etiam Croesum cepit, captumque et vita et patrimonio donavit. Haec 
partim
-----------------------------------------------------------
juxta Orosii historiam relata sunt. Secundum Josephi vero traditionem, 
haec quae sequuntur ita se habent de successoribus Nabuchodonosor atque 
destructione Babylonis. Ergo post mortem Nabuchodonosor Almilmapadachus 
filius ejus succedit in regnum, qui regem Hierosolymitanorum Jechoniam, 
qui et Joachim, solvit a vinculis, eumque inter amicos necessarios habuit, 
et multa ei dona concessit. Nam pater ejus fidem non servaverat Jechoniae, 
qui se utique cum uxoribus et filiis et omni cognatione sponte tradiderat 
pro civitate sua. Moriente vero Amilmapadacho post annos octodecim regni 
sui, Egesarius filius ejus tenuit principatum 40 annis; eoque mortuo, ad 
ejus filium Naborsadachum pervenit imperium. Quod dum novem mensibus habuisset,
-----------------------------------------------------------
eo defuncto, transiit ad Balthasar, qui Naboar nuncupatur.
Contra hunc itaque regem castrametati sunt Cyrus Persarum rex, et Darius 
Medorum. Qui dum obsiderent eum in Babylonia, mirabile quoddam prodigium 
contigisse dignoscitur. Balthasar enim dum vasa Dei, quae pater ejus de 
templo Hierosolymitano asportaverat in Babyloniam et in proprio templo 
constituerat, usus quidem non fuerat eis. Iste vero superbia ductus est, 
ut eis uteretur ad pocula, dum in coena laetus cum concubinis et regibus 
amicis suis aestuaret vino, et hoc modo blasphemaret Deum. Tunc itaque 
vidit de muro venientem manum, et in pariete quasdam litteras scribentem; 
et caetera, quae
-----------------------------------------------------------
ita ut habuerunt se veraciter in libro Danielis scripta leguntur. Igitur 
dum obsideretur, et ipse captus est Balthasar et civitas a Cyro Persarum 
rege, qui adversus eum fortissime dimicavit. Cum regnasset octodecim annis 
idem Balthasar, Nabuchodonosor regis nepos, cui talem fuisse cum Babylonia 
terminum percepimus, Darius autem Astyagis filius, qui Babyloniorum principatum 
destruxit, cum Cyro cognato suo annum agebat sexagesimum secundum cum Babylon 
fuisset invasa. Qui tamen alio nomine vocabatur a Graecis, quique Danielem 
prophetam sumens secum, in Mediam duxit, et omni honore eum sublimavit 
. Erat enim unus inter tres satrapas quos Darius super 
trecentos sexaginta satrapas instituerat; sub quo ea quae Daniel
-----------------------------------------------------------
in suis reliquit scriptis, contigisse haud dubium est, id est, de his quae 
ab invidis perpessus, ac ea quae de regno Graecorum seu Persarum, et caeteris, 
quae Domino monente praescire meruit. Igitur primo imperii anno regis Persarum 
Cyri septuagesimus concurrebat captivitatis Judaeorum, ut Josephus refert. 
Cyrus namque dum legeret Isaiae prophetias, et cognovisset inter illius 
praedicationes quae de eo Dominus praedixerat, et miraretur nomen Domini 
Dei, impetus quidam eum cepit, ut munificam scripturam compleret. Scriptum 
quippe reperit dixisse Dominum: Quoniam volo Cyrum, quem multarum et magnarum 
gentium regem constitui, mittere populum meum ad propriam terram, et templum 
reaedificare. Haec Isaias praedicaverat, ante annos 170 destructionis
-----------------------------------------------------------
templi. Hic namque fere quinquaginta millia Judaeorum laxata captivitate 
regredi fecit in Judaeam, qui constructo altari templi fundamenta jecerunt. 
Cumque a vicinis gentibus impediretur opus, usque ad Darium remansit imperfectum: 
solo tantum altari consistente.
Colligitur vero omne tempus captivitatis Judaeorum annis 70, qui secundum 
quosdam a tertio Eliachim usque ad vigesimum annum Cyri regis Persarum 
computantur. Porro, secundum alios, ab Josiae regis Judaeorum anno tredecimo, 
sub quo Jeremias prophetare coepit, usque ad primum annum supradicti Cyri 
regis, desolationis vero templi sub Dario rege complentur anni 70. Apud 
Haebraeos autem, qui ascenderunt tunc ad Judaeam ex captivitate, pontifex
-----------------------------------------------------------
maximus Jesus Josedech filius, et princeps gentis Zorobabel, clari habebantur. 
Igitur idem Cyrus supradictus proximi temporis successibus elatus, bellum 
Scythis intulit, quem Thamiris regina, quae tunc genti praeerat, cum prohibere 
transitum Araxis fluminis posset, transire permisit primum propter fiduciam 
sui, dehinc propter opportunitatem objecti fluminis hostis inclusi. Cyris 
itaque Scythiam ingressus procul a transmisso flumine castrametatus insuper 
astu eadem instructa vino epulisque deseruit, quasi territus refugisset.
Hoc comperto, regina tertiam partem copiarum, et filium adolescentulum 
ad persequendum Cyrum mittit. Barbari velut ad epulas invitati primum
-----------------------------------------------------------
ebrietate vincuntur, mox revertente Cyro universi cum adolescente obtruncantur. 
Thamiris, exercitu et filio amisso, vel matris vel reginae dolorem sanguine 
hostium diluere potius, quam suis lacrymis parat. Simulat diffidentiam 
desperatione cladis illatae, paulatimque decedendo superbum hostem in insidias 
vocat. Ibi quippe, compositis inter montes insidiis, ducenta millia Persarum 
cum ipso rege delevit, adjecta super omnia illius rei admiratione, quod 
ne nuntius quidem tantae cladis superfuit. Regina caput Cyri amputari atque 
in utrem humano sanguine oppletum conjici jubet, non muliebriter increpitans. 
Satia te, inquit, sanguine quem sitisti, cujus per annos triginta insatiabilis 
perseverasti. Quo in tempore Carthaginenses nefandissimas hostias immolabant,
-----------------------------------------------------------
homines scilicet, unde iratum Dominum graviter senserunt.
Ergo dum in Sicilia diu infeliciter dimicassent, translato in Sardiniam 
bello, iterum infelicius victi sunt. Propter quod ducem suum Mazeum, et 
paucos qui superfuerant milites exsulare jusserunt. Exsules veniam per 
legatos petentes repulsi, patriam bello et obsidione cinxerunt. Ibi tunc 
Mazeus dux exsulum Cartalonem filium suum sacerdotem Herculis, cum sibi 
velut insultans purpuratus occurrerit, in crucem sub oculis patriae, ita 
ut erat um purpuris infulisque suspendit. Post paucos dies urbem ipsam 
cepit. Qui cum, interfectis plurimis senatorum, cruente dominaretur, occisus 
est.
        

          CAPUT XIX. Cambyses Persarum secundus rex templum reaedificare 
in Hierosolymis prohibuit, Aegyptum bello obtinuit. Cui magi succedunt, 
quorum audaciam Darius redarguit, eorumque dolos delexit, et ipse regnavit; 
qui templum Domini aedificare praecepit, quod sub Cyro fuerat inchoatum, 
eo jubente est consummatum.
Cambyses Cyri filius, Persarum rex secundus, annis septem. Hunc Cambysem 
aiunt vocari secundum Nabuchodonosor, sub quo Judith historia conscribitur, 
quae Holofernem interfecit. Is enim templum civitatemque Hierosolymitarum 
reaedificari inhibuit, quod et prius opus a vicinis gentibus impediebatur. 
Idem namque Cambyses, devicta Aegypto, cunctam religionem Aegypti abominatus, 
caeremonias ejus et templa deposuit.

-----------------------------------------------------------
Post quem duo fratres magni regnaverunt annum unum, ut Josephus; alii vero 
menses septem eos regnasse ferunt. Hi namque magi regnabant sub nomine 
regis sui, quem occiderant. Qui ausi regnum subripere, mox siquidem deprehensi 
et oppressi sunt. In hoc enim prodita est eorum temeritas, quoniam auribus 
detruncati inventi sunt magi, dum in caeteris simillimi existerent filio 
Cambysis, quem necaverunt. Porro Cambyses dum magos odio haberet, aures 
eorum abscidi jusserat. His diebus Hyppicus carminum scriptor, et Xenophanes 
physicus scriptor tragoediarum agnoscuntur, Simonides vero Lyricus, et 
Phocilides clari habentur. Tunc Anacreon Bericus poeta clarus habetur. 
Hypparcus et Hyppias
-----------------------------------------------------------
Athenis tyrannidem exercent. Quo in tempore Armonius et Aristotton Hyppareum 
interfecerunt tyrannum. Sed dum Leuna meretrix, eorum amica, tormentis 
cogeretur, ut socios proderet, linguam suam morsibus amputavit. Eo tempore 
Pythagoras, physicus et philosophus clarus, celebratur. Darius igitur unus 
ex his qui magorum audaciam ferro coercuerant, consensu omnium rex creatus 
est Persarum, qui annis triginta sex regnavit. Cujus anno secundo captivitas 
Judaeorum, sicut per prophetas praedicta fuerat, consummatur. Domesticus 
namque testis est hujus rei Zacharias propheta dicens: Domine omnipotens, 
quousque non misereberis Hierusalem et civitatibus Judae, quas dispersisti? 
Hic annus septuagesimus est. Ergo venia aedificandi templi sub
-----------------------------------------------------------
Cyro exordium habuit. Causis vero existentibus impedimenti, ut praediximus, 
manet imperfectum usque ad Darii regis imperium; cujus regni anno secundo 
a Zorobabele et Jesu construitur, et quarto opus aedificationis ab eis 
consummatur anno. Josephus enim septem annis perfectum dicit templum, a 
praedictis viris, qui est nonus regni regis Darii, prophetantibus ultimis, 
Aggaeo et Zacharia, et uno ex duodecim, qui dicitur Angelus apud Judaeos. 
Hic autem finis tertii nostri operis erit libri, qui continet in se a prima 
aedificatione templi sub Solomone, usque ad secundam reaedificationem sub 
Dario, secundum quosdam, quingentos duodecim annos, juxta vero Josephi 
assertionem, quadringentos et quadraginta.
        
      


        LIBER QUARTUS.

          CAPUT PRIMUM. Darius Persarum rex quartus Scythis bellum intulit: 
Asiam Macedoniamque edomuit, et in campis Marathoniis cum Atheniensibus 
conflixit, ubi ducenta millia sui exercitus amisit, victusque in Persas 
refugit.

------------------------------------------------------------

          Igitur Darius Hydaspis filius, qui Persis III, regnat annis 36. 
Hic enim Antyro regi Gothorum, Scythiae degentium, hac maxime causa bellum 
intulit, quod filiae ejus petitas sibi nuptias non obtinuisset. Magna scilicet 
necessitas, pro unius libidine hominis, septingenta millia virorum periculo 
mortis exponit. Incredibili quippe apparatu cum sexcentis millibus armatorum 
Scythiam ingressus, non facientibus hostibus justae pugnae potestatem, 
insuper repentinis incursibus extrema copiarum dilacerantibus,
-----------------------------------------------------------
metuens ne sibi reditus interrupto ponte Histri fluminis negaretur, amissis 
octoginta millibus bellatorum, trepidus refugit; quamvis hunc amissorum 
numerum inter damna non duxerit, et quem habendum vix quisquam ambire ausus 
esset, perditum ille non sensit. Inde Asiam Macedoniamque aggressus perdomuit. 
Jonas quoque navali congressione superavit. Deinde in Athenienses, cum 
Jonas adversum se auxilio juvissent, impetum fecit atque arma direxit.
Porro Athenienses, ubi adventare Darium compererunt, quamvis auxilium a 
Lacedaemoniis poposcissent, tamen cum detineri Persas quatriduanae religionis 
otio compertum haberent, spem occasione sumentes, instructis tantum decem 
millibus civium,
-----------------------------------------------------------
et Plateensibus auxiliaribus mille adversum sexcenta millia hostium, campis 
Marathoniis proruperunt. Melchiades ei tunc bello praefuit, qui celeritate 
magis quam virtute fretus, alacri satis expeditione prius hosti cominus 
inhaesit, quam posset expedito sagittarum jactu propulsari. Tanta in eo 
bello diversitas certandi fuit, ut ex alia parte viri ad occidendum parati, 
ex alia pecudes ad moriendum praeparatae putarentur. Ducenta millia Persarum 
apud campos Marathonios ea tempestate ceciderunt. Sensit Darius
-----------------------------------------------------------
hoc damnum: nam victus fugatusque arreptis navibus refugit in Persas. Cum 
autem instauraret bellum, et ulcisci in victores moliretur, in ipso apparatu 
concidit.
        

          CAPUT II. Quo regnante, Brutus et Collatinus post depulsionem 
regum primi consules apud Romanos constituuntur, et ea quae illis diebus 
cum Romanis gesta sunt, et quod ducentis quadraginta tribus annis sub regibus, 
inde quadringentis sexaginta quatuor annis per consules et tribunos atque 
dictatores, iterumque consules, jura reipublicae administrata sunt.
Eodem tempore primos consules, Brutum et Collatinum, post depulsionem regum, 
habuerunt, quibus ultionem sui moriens matrona Lucretia mandaverat. Illico 
imperium in eosdem libertatis suae vindices
-----------------------------------------------------------
transferunt, mutato tamen jure et nomine, et ex singulari duplex potestas 
constituitur, ne solitudine vel mora corrumperetur. Consulesque appellaverunt 
pro regibus, ut consulere civibus suis debere meminissent. Sed Romani quanta 
mala per ducentos quadraginta tres annos, continua illa regum dominatione 
pertulerunt, non solum unius regis expulsio, verum etiam odium regii nominis 
et potestatis ostendit. Igitur Brutus primus apud Romanos consul, qui primum 
conditorem regemque Romae, non solum exaequare parricidio, sed et vincere 
studuit: quippe duos filios suos adolescentes, totidemque uxoris suae fratres 
Vitellios juvenes revocandorum in urbem regum placito insimulatos in conditionem 
protraxit, virgis cecidit, securique percussit, ut
-----------------------------------------------------------
plane publicus parens in locum liberorum adoptasse sibi populum videretur.
Liber hinc populus Romanus prima adversus exteros arma pro libertate corripuit, 
mox pro finibus, deinde pro sociis, demum pro gloria et imperio. Igitur 
Porsenna rex Hetruscorum gravissimus regii nominis suffragator, Tarquinium 
manu reducebat, cum ingentibus copiis urbi aderat, et in ipsis faucibus 
incumbebat, occupataque Janiculo tribus continuis annis, trepidam urbem 
terruit, conclusit, obsedit,
-----------------------------------------------------------
et nisi hostem Mutius constanti urendae manus patientia submovisset, mox 
urbem caperet, aut jugi, recepto rege, servituti esset subjecta. Idem enim 
Mutius, fortissimus Romanorum, regem per insidias in castris ipsius aggreditur; 
sed ubi frustrato ictu circa caput regis tenetur, ardentibus focis intulit 
manum, terroremque dolo geminat: O! inquit, ut scias quem effugeris virum, 
idem trecenti juravimus; hoc namque facto, hic interritus perseverat; rex 
vero trepidabat, quasi ejus arderet manus. Siquidem et una virginum ex 
obsidibus regi data Cloelia  elapsa custodia audacter flumen 
patrium transmeavit. Ergo tot tantisque virtutum monstris rex territus 
abscessit. Tarquinii tamen diu dimicaverunt, donec Aruntem filium regis 
manu sua Brutus
-----------------------------------------------------------
occideret, superque ipsum mutuo vulnere expiravit. Porro, depulsis ab urbe 
regibus, vix usque ad quintumdecimum lapidem Roma tenebat imperium. Post 
reges namque consules a Bruto esse coeperunt; deinde tribuni plebis et 
dictatores, et rursum consules obtinuerunt res publicas, per annos fere 
quadringentos sexaginta quatuor, usque ad Julium Caesarem, qui primus singulare 
arripuit imperium. Quo in tempore Valerius Bruti collega, adeo pauper moritur, 
ut sumptu publico sepeliretur. Censu Romae agitato, inventa sunt hominum 
centum viginti millia. Ergo anno nono post exactos reges, nova dignitas 
est creata, dictatura scilicet, et magister equitum, qui dictatori obsequeretur. 
Dictator primus Largius , magister equitum
-----------------------------------------------------------
Spiritus  Cassius fuit. Tunc Hellanicus historiographus, et Democretius 
philosophus et Heraclitus cognomento Tenebrosus, et Anaxagoras physicus 
clari habentur. Pythagoras vero moritur, Eschyles tragoediarum scriptor 
agnoscitur. Tunc etiam bellum, quod in Marathonia gestum est, ut praemisi, 
et ea quae de Melchiade scribuntur et Aristide, fuisse scribuntur. Tunc 
Romae virgo Pompilia  deprehensa in stupro, viva defossa 
est. Igitur Anaxagoras auditor Anaxamenis, rerum omnium quas videmus, effectorem 
divinum animum sensit, et dixit ex infinita materia constare omnia; similibus 
inter se particulis, quibus suis propriis singula fierent, sed animo faciente 
divino. Diogenes quoque illius socius aerem quidem dixit rerum esse
-----------------------------------------------------------
materiam, de quo omnia fierent, sed eum esse compotem divinae rationis, 
sine qua nihil ex eo fieri posset.
        

          CAPUT III. De Melcho rege Carthaginensium, qui infeliciter in 
Sicilia dimicavit, domumque reversus propria manu se interemit.
Melcho rex Carthaginensium, cum in Sicilia bellum gereret, repente horribili 
peste exercitum amisit. Nec mora, morbo populo catervatim cadente, cito 
quisque correptus, mox mortuus jam nec sepeliebatur. Cujus mali nuntius 
cum attonitam repentino luctu Carthaginem replevisset, non secus ac si 
capta esset, turbata civitas fuit. Omnia ululatibus
-----------------------------------------------------------
personabant, clausae ubique januae cunctae, privata publicaque officia 
damnata: universi ad portum decurrunt, egredientesque de navibus paucos, 
qui cladi superfuerant, de suis percontantur. Postquam de clade suorum, 
tacentibus illis vel gementibus, miseri intelligunt tunc toto littore plangentium 
voces, tunc infelicium matrum ululatus et flebiles querelae audiebantur. 
Inter haec procedit et ipse de navi sua imperator, sordida servilique tunica 
discinctus; ad cujus conspectum plangentia junguntur agmina. Ipse quoque 
manus ad coelum tendens, nunc suam, nunc publicam infelicitatem accusat 
et deflet. Ad postremum vociferans per urbem, tandem ingressus domum, cunctos 
qui lacrymantes prosequebantur, ultimo dimisit alloquio. Ac deinde obseratis 
januis, exclusisque
-----------------------------------------------------------
etiam filiis, gladio dolorem vitamque finivit.
        

          CAPUT IV. De Esdra, qualiter gratiam Xerxis regis adeptus, Hierosolymam 
cum magna turba Judaeorum et muneribus plurimis sit reversus.
Xerxes Dario patri in regnum succedens annis 20 imperavit, juxta historiam 
Josephi 25. A reaedificatione vero templi Hierosolymis erat annus vigesimus 
septimus. Esdras autem, Xerxis adeptus gratiam, cum munificentissima illius 
largitate atque amicorum ejus dirigitur Hierosolymam, et per eum multa 
a rege mittuntur ad templum munera: insuper concessit rex ut omnes quicunque 
vellent Judaei in ejus habitantes regno, reverti cum eo Hierosolymam, ad 
patriumque solum, nullo prohibente eos,
-----------------------------------------------------------
licere cum omnibus quae possidere videbantur, regredi. Exemplar etiam epistolae, 
in qua haec continebantur, ad Israelitas Media habitantes transmisit. Hi 
vero cognoscentes regis circa Deum pietatem et favorem quem in Esdra habebat, 
multi siquidem facultates suas deportantes ad Babyloniam venerunt, ut ascenderent 
Hierosolymam cum Esdra, pariterque sacerdotes et Levitae et janitores cantoresque 
ac servi sacri. Quos congregans de captivitate, trans Euphratem tribus 
diebus moratus, jejunia eis imposuit, ut Deo vota pro salute solveret, 
ne quid in via paterentur adversum. Hae namque duae tribus, quae per Nabuchodonosor 
captivitatem sunt perpessae, sub praedictis principibus in Judaeam sunt 
reversae. Ex quo videlicet tempore, a Babylone profecti sunt, et
-----------------------------------------------------------
ipsi et provincia vocitantur Judaei. Decem autem tribus, quae prius in 
captivitatem ductae sunt, et vocabantur Israel, hactenus trans Euphratem 
commorari probantur. Esdras vero et qui cum eo revertebantur, postquam 
vota perfecerunt, ab Euphrate surgentes, die duodecimo primi mensis, septimo 
imperii anno Xerxis ad Hierosolymam pervenerunt, quinto mense ejusdem anni, 
ferentes secum sacras pecunias, argenti talenta sexcenta quinquaginta, 
vasa argentea talentorum centum, vasa aurea talentorum viginti, et vasa 
aerea auro meliora, habentia pondo talenta duodecim. Haec namque rex et 
consiliarii ejus et Israelitae Babyloniae habitantes donaverunt, quae Esdras 
sacerdotibus ac templi custodibus
-----------------------------------------------------------
tradidit. Praecepit etiam rex Esdrae, quem in lege Dei sapientissimum deprehenderat 
ut Judaeos erudiret, ne in aliquo per ignorantiam in legibus paternis delinquerent.
        

          CAPUT V. De Neemia, qui reaedificavit muros Hierusalem, et in 
ea habitatores congregavit.
Eo tempore Joachim defuncto principe sacerdotum, filius ejus Eliasippus 
in principatum sacerdotalem successit. Neemias etiam Xerxis pincerna auxiliante 
domino meruit obtinere ut cum honore ad patriam reverteretur magno, et 
civitatem reaedificaret dirutam. Qui veniens Hierosolymam cum multa suorum 
turba, muros civitatis restauravit eversos, populumque in ea congregans, 
sua benevolentia
-----------------------------------------------------------
habitare fecit, vir benignus erga propriam gentem. Sub hoc tempore Pompilia 
 virgo ob crimen stupri Romae viva defossa est. Eschilles, 
Pindarus, Sophocles, et Euripides tragoediarum scriptores celebrantur insignes, 
Herodotus quoque historiarum scriptor, et Zeuxis pictor agnoscuntur.
        

          CAPUT VI. Qualiter Xerxes de regno septingenta millia armatorum, 
et de auxiliis trecenta, rostratas etiam naves mille ducentas, oneratas 
vero tria millia habuisse in exercitu fertur, cui Leonida Spartanorum dux 
cum quatuor millibus obstitit, et pene eum vicit. Deinde Themistocles Atheniensium 
dux navali praelio exercitum ejus superavit. Xerxes victus, amissis copiis, 
turpiter refugit in patriam.

-----------------------------------------------------------
Igitur Xerxes sextingenta millia armatorum de regno et trecenta de auxiliis, 
prostratas etiam naves mille ducentas, onerarias autem tria millia numero 
habuisse narratur, ut merito inopinato exercitui immensaeque classi vix 
ad potum flumina, vix terras ad ingressum, vix maria ad cursum suffecisse 
memoratum sit. Huic tamen incredibili temporibus nostris agmini, cujus 
numerum nunc difficilius est astrui, quam tunc fuit vinci, Leonida rex 
Spartanorum cum quatuor millibus hominum in angustiis Thermopilarum obstitit. 
Xerxes autem contemptu paucitatis objectae iniri pugnam, conseri manum 
imperat. Porro illi, quorum cognati et commanipulares in campis Marathoniis 
occubuerant, et certaminis simul et cladis exstitere principium. Deinde 
succedens
-----------------------------------------------------------
sibi turba major ac segnior, cum jam neque ad procurrendum libera, neque 
ad pugnandum expedita, neque ad fugiendum prompta, solis mortibus subigeretur, 
triduo continuo non duorum pugna, sed caedis unius populi fuit. Quarto 
autem die cum videret Leonida undique hostem circumfundi, hortatur auxiliares 
socios ut subtraherent se pugnae, in cacumen montis evadant, ac se ad meliora 
tempora reservent, sibi vero cum Spartanis suis aliam sortem esse subeundam, 
plus se patriae quam vitae. Dimissis sociis, Spartanos admonet de gloria 
plurimum, de vita nihil sperandum, neque exspectandum vel hostem vel diem, 
sed occasione noctis perrumpenda castra, commiscenda arma, conturbanda 
agmina
-----------------------------------------------------------
fore: nusquam victores honestius quam in castris hostium esse perituros. 
Persuasi igitur mori malle, in ultionem futurae mortis armantur, tanquam 
ipsi interitum suum et exigerent et vindicarent: mirum dictu sexcenti viri 
castra millium irrumpunt. Tumultus totis castris oritur. Persae quoque 
ipsi Spartanos adjuvant mutuis caedibus suis. Spartani quaerentes regem 
nec invenientes caedunt sternuntque omnia, castra pervagantur universa, 
et inter densas strues corporum, raros homines vix sequuntur, victores 
sine dubio, nisi mori elegissent. Praelium a principio noctis, in majorem 
partem diei tractum, ad postremum vincendo fatigati, ubi quisque eorum 
deficientibus membris visus est sibi mortis suae ultione satiatus, ibi 
impedimenta cadaverum,
-----------------------------------------------------------
crasso et semigelato sanguine palpitando lapsus et mortuus est. Xerxes 
bis victus in terra, navale praelium parat. Sed Themistocles dux Atheniensium, 
cum intellexisset, Ionas quibus dum auxilium superiore bello praebet, in 
se Persarum impetum verterat in auxilium Xerxis instructam classem deducere, 
sollicitare eos parti, hostique subtrahere statuit, et quia colloquendi 
facultas signa negabat, locis quibus Iones accessuri navibus videbantur 
proponi symbolo saxisque affigi jubet, socios quondam et participes periculorum, 
nunc autem injuste desides apta increpatione corripiens, atque ad antiquorum 
jura et foedera religiosa adhortatione persuadens, praecipueque admonens 
uti commisso praelio, caedentium vicum inhibeant remos, seseque
-----------------------------------------------------------
bello auferant. Igitur rex partem navium sibi detinens, spectator pugnae 
in littore manet. Contra autem Arcemidora, regina Halicarnis, quae in auxilium 
Xerxi venerat, inter primos duces acerrime bello immiscetur, ita ut versa 
vice in viro feminea cautela, in femina virilis audacia spectaretur. Cum 
autem anceps pugna esset, Iones, juxta praeceptum Themistoclis, paulatim 
se certamini subtrahere coeperunt. Quorum defectio Persas a parte fugere 
persuasit, in qua trepidatione, multae naves mersae captaeque sunt. Plures 
tamen saevitiam regis velut immanitatem hostis timentes per domos dilabuntur. 
Ergo anxium tot malis regem Mardonius aggreditur, suadens regem in regnum 
redire oportere,
-----------------------------------------------------------
priusquam adversa fama novas res domi moliretur, se autem si residuae sibi 
copiae traderentur, et ultionem ab hoste exacturum, et ignominiam domesticam 
propulsaturum, aut si adversa belli perseverassent, cessurum se quidem 
hosti, sed tamen sine regis infamia. Probato consilio, exercitus Mardonio 
traditur, rex Abidum, ubi pontem veluti victor maris conseruerat, cum paucis 
proficiscitur. Sed cum pontem hibernis tempestatibus dissolutum offendisset, 
piscatoria scapha trepidus transiit. Erat sane quod spectare humanum genus 
et dolere debuerit, mutationes rerum hac vel maxime varietate permetiens, 
exiguo contentum latere navigio, sub quo ipsum pelagus ante latuisset, 
et jugum captivitatis suae vincto ponte portasset, vilissimo unius servuli 
egere
-----------------------------------------------------------
ministerio, cujus potentiae dum montes exciduntur, valles replentur, amnes 
exhauriuntur, ipsa etiam rerum natura cessisset. Pedestres quoque copiae, 
quae ducibus commissae fuerant, labore, fame ac metu tabuerunt, et crudescente 
morbo, tanta pestis tantaque foeditas morientium exorta est, ut viae cadaveribus 
replerentur: dirae etiam alites atque improbae bestiae, escarum illecebris 
sollicitatae, moribundum sequerentur exercitum. At vero Mardonius, cui 
reliqua bella commiserat Xerxes, afflatus  primum successu brevi, 
mox in extrema dejectus est. Olyntum siquidem Graeciae oppidum expugnavit. 
Athenienses varia sollicitatione adducere in spem pacis aggressus, ubi 
inexpugnabilem eorum libertatem videt, incensa urbis parte, in Boetiam
-----------------------------------------------------------
omnem belli apparatum deducit. Illuc quoque eum centum millia Graecorum 
insecuta sunt, et commisso sine mora praelio, Mardonium, deletis copiis 
ipsius, velut e naufragio nudum cum paucis fugere compulerunt. Castra, 
regiis opibus referta, ceperunt, non parvo quidem antiquae industriae damno. 
Nam post istius praedae divisionem aurum Persicum prima Graeciae virtutis 
corruptio fuit. Urget igitur inceptus miseros extrema perditio. Nam forte 
eodem die quo in Boetia Mardonii copiae deletae sunt, pars Persici exercitus 
in Asia sub monte Micale navali praelio dimicabat. Ibi novus repente rumor 
utriusque classis et populi implevit aures, Mardonii exstinctas copias, 
Graecos exstitisse victores. Mira divini judicii ordinatio, in Boetia oriente 
sub sole bellum fuisse
-----------------------------------------------------------
commissum, in Asia meridianis horis sub eadem die, tantis spatiis maris 
terraeque interjacentibus, nuntiatum est.
Qui rumor vel maximae rei astipulatus est, quod Persas, audita clade sociorum, 
primum dolore, dehinc desperatione correptos, nec bello expeditos, nec 
fugae habiles reddidit, atque ita consternatos profligatosque constantior 
factus hostis successu felicitatis, invasit. Xerxes, bello infeliciter 
gesto, contemptibilis suis factus, per Artabanum praefectum suum in regia 
circumventus occiditur. Quo in tempore Diogenes agnoscitur, et sectatores 
ejus physici philosophi. Themistocles autem in Persas fugit. Pindarus clarus 
habetur. Sophocles tragoediarum scriptor, et Euripides clari habentur. 
Herodotus historiarum scriptor agnoscitur.
-----------------------------------------------------------
Bachilides et Diagoras plurimo sermone celebrantur.
        

          CAPUT VII. Artaxerxe regnante libri Pythagorae incensi sunt ab 
Atheniensibus. Et memoriale philosophorum qui tunc fuerunt, id est, Milesii, 
Hippocratis medici ac Socratis.
Artaxerxes, qui Machir dicebatur, regnavit annis 40, post Artabanum, qui 
7 menses regnaverat: ab reaedificatione vero templi annus quadragesimus 
septimus erat. Quo regnante, Hezdras sacerdos clarus apud Hebraeos habebatur; 
magister omnium quippe in legibus sacris, qui regressi fuerant in Judaeam 
de captivitate. Neemia vero muros civitatis Hierosolymorum perfecit. Pontifex 
vero maximus
-----------------------------------------------------------
templi fuit Joachim, Eliasippi filius, quem Josephus Judam nominat. Defuncto 
autem et hoc, Joannes filius ejus honorem suscepit sacerdotalem. Quo etiam 
in tempore Aristarchus tragoediographus, Cratinus, et Plato, comoediarum 
scriptores, Zenon et Heraclitus agnoscuntur. Ferecides secundus historiarum 
scriptor, atque Sophocles et Aristophanes tragoediarum scriptores habiti 
sunt.
Herodotus vero cum Athenis libros suos in concilio legisset, honoratus 
est. Pythagorae autem sophistae libros decreto publico Athenienses combusserunt, 
eo quod magicas artes atque necromantiam in eis reperissent. Empedocles 
autem atque Parmenides philosophi, Milesius etiam Physicus clari habentur. 
Iste autem Thales, ut successores etiam propagaret,
-----------------------------------------------------------
rerum naturam scrutatus, suasque disputationes litteris mandans emunivit: 
maximeque admirabilis exstitit, quod astrologiae numeris comprehensis, 
defectus solis et lunae etiam praedicere potuit. Aquam tamen putavit rerum 
esse principium, et hinc omnia elementa mundi ipsumque mundum et quae in 
eo junguntur existere; nihil autem huic operi, quod, mundo considerato 
tam mirabile aspicimus, divinae menti praeposuit. Zeuxis autem praeclarus 
pictor agnoscitur. Ex cujus nonnulli imaginibus, quas plurimas apud diversos 
fecerat, lavacrum Byzantiorum arbitrantur appellatum. Quibus diebus principium 
jubilaei septuagesimi erat secundum Hebraeos.
Tunc lapis e coelo ruit in fluvium Aegis. Hippocrates quoque medicus, ac 
Socrates philosophus insignes
-----------------------------------------------------------
habentur, Sophocles poeta tragicus atque Democritus agnoscuntur, Pindarus 
etiam tunc innotuit.
        

          CAPUT VIII. De Mammilio duce Tusculano, qui Latinos subegit, 
ac de primo agone Romae acto et de magna pestilentia quae Romanas vires 
fere consumpserat, et caetera quae tunc gesta sunt apud Romanos.
Quibus diebus a Mammilio, Tusculano duce, Latini apud Regilli lacum expugnantur, 
vincuntur atque subjiciuntur, exstant et parta deontia ( sic ) spolia, 
tunc et agon Romae clarus habebatur primus. Romae ergo suspenso ad modicum 
bello, gravis pestilentia subsequitur, quae per universam civitatem violenter 
incanduit, ut merito praecedente prodigio, coelum ardere visum sit, quando 
caput gentium tanto morborum
-----------------------------------------------------------
igni flagravit. Nam eo anno Ebutium et Servilium ambos consules pestilentia 
consumpsit, militares copias plurima ex parte confecit, multos nobiles 
praecipueque plebem foeda tabe delevit: quamvis jam etiam superiore quarto 
anno oborta lues, eumdem populum depopulata sit. Proximo dehinc anno cives 
exsules servique fugitivi, duce Herbonio, viro Sabino, invaserunt incenderuntque 
Capitolium. Ubi fortissime quidem, Valerio consule et imperatore dimicatum 
est; sed adeo atrox et grave discrimen praelii fuit, ut ipse quoque consul 
Valerius ibi fuerit occisus, et indignam de servis victoriam insuper etiam 
sua morte foedarit. Sequitur annus in quo cum victo exercitu consul obsessus 
est. Nam Minutium
-----------------------------------------------------------
consulem congressum praelio, Equi Volscique superaverunt, et fugientem 
in algido fame ferroque cinxerunt, actumque infeliciter foret, ni Quintius 
Cincinnatus, praecipuus ille dictator, arctam obsidionem oppresso hoste 
solvisset; qui repertus in rure, ab aratro accersitus ad fasces, sumpto 
honore instructoque exercitu, mox victor effectus, jugum boum equis imposuit, 
victoriamque quasi stivam tenens subjugatos hostes prae se primus egit.
        

          CAPUT IX. De septuaginta hebdomadibus a Daniele praedictis, quae 
in ultimo imperii Neronis anno sunt consummatae.
Igitur Neemiam, qui muros Hierusalem construxit, consummasse opus tricesimo 
secundo anno Artaxerxis
-----------------------------------------------------------
regis Persarum Esdras memorat. Si quis autem ab hoc tempore septuaginta 
hebdomadas a Daniele scriptas numerat (quae faciunt annos quadringentos 
nonaginta), reperiet eas in regno Neronis expletas, sub quo obsideri Hierusalem 
est coepta, secundo postea Vespasiani anno capitur.
        

          CAPUT X. Regnante Dario, cognomento Notho, qui sapientes tunc 
floruerint. Et Romani leges ab Atheniensibus tunc petiverunt, et in duodecim 
tabulis scripserunt.  ejectis consulibus, decemviros constituerint, 
et quantum malum ex hoc sit ortum; et quae illis diebus eis contigerint.
Darius Persarum rex, cognomento Nothus, anno decimo et nono regnavit, quem 
praecesserunt secundus Xerxes et Sogdianus, qui tantum novem mensibus
-----------------------------------------------------------
regnaverunt. Ergo a secunda dedicatione templi, anni sunt octoginta septem. 
Bacchides, carminum scriptor eo tempore agnoscitur, et Pherecides moritur; 
Eupolis autem et Aristophanes, scriptores comoediarum, agnoscuntur. Quo 
in tempore Romani per legatos leges Solonis expetierunt ab Atheniensibus, 
quas in duodecim tabulis scripserunt, ejicientesque consules, potestatem 
decemviris tradiderunt, gratia constituendarum legum Athenicarum. Quae 
causa magnam reipublicae invexit perniciem. Nam primis  ex decemviris, 
cedentibus caeteris, solus Appius Claudius sibi continuavit imperium, statimque 
aliorum conjuratio subsecuta est, indignantes penes unum esse imperium 
quod eis erat commune, et novo improbae ordinationis incepto
-----------------------------------------------------------
emicuit agmen tyrannorum; qua populus necessitatis atrocitate permotus, 
et periculo libertatis admonitus, montem Aventinum occupavit armatus: nec 
tueri libertatem armis destitit, nisi postquam se conjuratorum conspiratio 
ipsis quoque honoribus abdicavit. Tunc etiam per totum fere annum, tam 
crebri, tamque etiam graves in Italia terraemotus fuerunt, ut de innumeris 
quassationibus ac ruinis villarum oppidorumque assiduis Roma nuntiis fatigaretur; 
deinde  jugis et torrida siccitas fuit, ut spem gignendis terrae fructibus 
abnegarit. His denique temporibus cum Fidenates hostes, maximorum auxiliorum 
manu stirpante, terribiles Romanis arcibus imminerent, Aemilius tertius 
dictator magnam
-----------------------------------------------------------
mali molem, ipsis Fidenis vix captis, depulit et sanavit. Tanta in ipsis 
erat malorum animorumque contentio, ut vel domesticas clades superfusa 
forinsecus bella oblitterarent, vel post damna bellorum inducias relaxatas, 
diversae pestes, coeloque terraque excandescentes, incessabili infestatione 
corrumperent. Quo etiam tempore Sicilia, quae ab initio patria Cyclopum, 
et post eos nutrix tyrannorum fuit,  
quorum primi carnibus hominum, medii cruciatibus, postremi mortibus pascebantur, 
multa incommoda a suis atque ab externis perpessa est. Ibi enim incendia 
bellorum recidiva exordium sumunt, sed pene Graecorum vires consumptas 
exustasque perimunt.
        

          CAPUT XI. De discordia Siciliensium, id est, inter Catinenses 
et Syracusanos, qui auxilia petentes a Lacedaemoniis atque Atheniensibus, 
non solum hac occasione Sicilia sed et tota Graecia gravissimis bellis 
attrita est.
Igitur dum discordia regni Sicilienses laborant, Catinenses contra Syracusanos, 
quos graves infestosque patiebantur, ab Atheniensibus auxilia poposcerunt. 
Athenienses autem instructam classem in Siciliam miserunt. Hi vero qui 
missi fuerant, caesis hostibus, prospera initia sumpserunt. Hinc majores 
copias robustioremque exercitum, ducibus Micea et Iamacho, cum tantis viribus 
Siciliam repetunt, ut et hi suffragia sua timerent qui impetraverant. Athenienses 
duas illico pedestres pugnas secundis
-----------------------------------------------------------
successibus faciunt: confectos in urbe hostes, et objecta classe circumdatos, 
terra marique concludunt. At Syracusani, fractis fessisque rebus, auxilium 
a Lacedaemoniis petunt, a quibus mox mittitur Gilippus cum copiis praesidiorum. 
Qui mox ut venit Siciliam, duobus praeliis victus, nec territus, ab Atheniensibus 
tertio congressu Iamachum occidit, hostes in fugam vertit, socios obsidione 
liberavit. Gilippus namque Miceam ac Demosthenem in Sicilia vicit. Igitur 
Athenienses biennio apud Siciliam non sine Lacedaemoniorum damno conflictati 
sunt. Alcibiades enim dux, ab Atheniensibus fugiens, Lacedaemoniam se contulit, 
impulitque Spartanos ut Atheniensibus novo bello insisterent, cum quibus 
totam Graeciam adversus Athenienses excitavit. Darius
-----------------------------------------------------------
etiam rex Persarum, paterni avitique memor odii, adversus hanc urbem Partissafernem 
 praefectum Lydiae copias sumptusque belli direxit. Mirum 
dictu, Atheniensium tantas ea fuisse tempestate opes, ut cum adversus eos, 
hoc est adversus unam urbem, Asiae atque Graeciae totiusque Orientis viribus 
incursum sit, pugnando saepe nec unquam cedendo, consumpti magis viderentur 
fuisse quam victi. Si quis enim plenius discordiam Atheniensium et bella 
gravia quae sunt perpessi scire voluerit, actusque Alcibiadis et exsilia, 
librum Orosii adversus paganos secundum legat. Verumtamen sapientissimi 
omnium Athenienses, etiam suis malis satis docti concordia minimas res 
crescere,
-----------------------------------------------------------
discordia maximas labefactari, cunctaque vel bona vel etiam mala quae foris 
geruntur internis esse radicata et emissa principiis, domi abstersere odia 
et foris bella presserunt, reliqueruntque posteris suis de ruina sui exemplam, 
de reparatione sui consilium: si tamen ob infirmissimam humanae mentis 
mutabilitatem, quod afflictis rebus consulitur, in prosperis servaretur. 
Sed adeo hoc idem placitum inter ipsa pene placiti verba corruptum est, 
ut vix intercedente biennio, Socrates ille clarissimus philosophorum, adactus 
malis apud eos, sibi vitam veneno extorserit.
        

          CAPUT XII. Qualiter Artaxerxes contra fratrem suum, scilicet 
Cyrum, dimicaverit et vicerit; et de terraemotu Siciliae atque aestu gravi 
Aethnae; de peste etiam quae Atheniensibus contigit, laboribusque Romanorum.
Artaxerxes, qui et Mennon cognominatus est, Darii et Parisitidis filius, 
annis 40, a restauratione vero templi anni erant 105. Ipse est qui ab Hebraeis 
Assuerus dicitur, sub quo liber Hester confectus est. Iisdem diebus bellum 
civile vix parricidio terminatum est apud Persas. Mortuo enim rege Dario, 
cum Artaxerxes et Cyrus filii ejus de regno ambigerent, tandem magnis apparatibus 
magnisque provinciarum ac populorum ruinis utrinque certatum est. In hoc 
conflictu cum e diverso concurrentes sibi ambos fratres mutuo casus objectavisset, 
prior Artaxerxes vulneratus a fratre equi velocitate morti exemptus evasit. 
Cyrus autem mox a cohorte regia oppressus, finem certamini dedit. Artaxerxes 
ergo, et praeda
-----------------------------------------------------------
fraternae expeditionis et exercitu potitus, potestatem regni fratricidio 
firmavit. His deinde temporibus gravissimo terraemotu concussa Sicilia, 
insuper exaestuantibus Aethnae montis ignibus, favillisque calidis, cum 
detrimento plurimo agrorum villarumque, vastata est. Tunc etiam Athlante 
civitas, Locris adhaerens, terrae congrua , repentino maris 
impetu abscissa, atque in insulam dissoluta est. Atheniensium quoque miserabiles 
reliquias pestis invasit diuque populata est. Nam eo tempore Romani, repentinis 
saepe hostium eruptionibus comminuti, praeterea in hibernis bella sortiti, 
hiemare sub pellibus. Postremo famem ac frigus in conspectu hostium perpeti 
coacti sunt, urbem novissime sine ullo digno Romanae virtutis testimonio 
cuniculis et
-----------------------------------------------------------
clandestina obreptione ceperunt. Hanc utilem magis quam nobilem victoriam 
primo dictatoris Camilli industria peregerunt de Veintibus. Dehinc irruptio 
Gallorum et incendium urbis insequitur. Cui cladi audeat quisquam, si potest, 
aliquos motus hujus temporis comparare, quamvis non aeque pendeant praeteriti 
mali fabulam praesenti injuriae.
        

          CAPUT XIII. De Gallis qui Romam incenderunt, vastaverunt ac novissime 
vendiderunt.
Igitur Galli Senones, duce Brenno, exercitu copioso et robusto nimis, cum 
urbem Elusim, quae nunc Tuscia dicitur, obsiderent, legatos Romanorum, 
qui
-----------------------------------------------------------
tunc componendae inter eos pacis gratia venerant, in acie adversum se viderunt 
pugnantes. Quo indignatione permoti, Elusini oppidi obsidione dimissa, 
totis viribus Romam contendunt. Hos ita irruentes Fabius cum exercitu consul 
excepit, nec tamen obstitit, imo potius hostilis ille impetus quasi aridam 
segetem succidit, stravit et transiit. Testatur hanc Fabii cladem fluvius 
Hallia, sicut Cremara Fabiorum. Non enim facile aliquis similem ruinam 
Romanae militiae recensuerit, etiam si Roma insuper incensa non esset. 
Patentem Galli Urbem penetrant, trucidant rigentes simulacrorum modo in 
suis sedilibus senatores, eosque incendio domorum crematos, lapsu culminum 
suorum sepeliunt. Universam reliquam juventutem, quam constat vix mille 
hominum
-----------------------------------------------------------
tunc fuisse in arce Capitolini montis latentem, obsidione concludunt; ibique 
infelices reliquias fame, peste, desperatione, formidine terunt, subigunt 
vendunt: nam mille libris auri discessionis pretium paciscuntur; non quod 
apud Gallos Roma parvi nominis fuerit, sed quod illam sic jam ante detriverint, 
ut amplius tunc valere non posset. Exeuntibus Gallis remanserat in illo 
quondam Urbis ambitu informium ruinarum obscena congeries, et undique per 
impedimenta errantium, et inter sua ignotorum offensae vocis imago respondens, 
trepidos suspendebat auditus. Horror quatiebat animos, silentia terrebant. 
Siquidem materia pavoris est raritas  in spatiosis. Hinc illis 
mutare sedes, aliud incolere oppidum, altero etiam censeri nomine cogitatum,
-----------------------------------------------------------
placitum atque tentatum est.
        

          CAPUT XIV. Quibus diebus Socrates et Plato claruerint.
Quibus diebus Archelaus, Amintas, Pausanias, Argeus, item Amintas, sibi 
invicem succedentes, regnabant apud Macedones. In Sicilia vero Dionysius 
tyrannidem exercet. Socrates etiam apud Athenienses tunc claruit magister 
Platonis. Socrates ergo primus universam philosophiam ad corrigendos componendosque 
mores flexisse memoratur, cum ante illum omnes magis physicis, id est, 
naturalibus rebus perscrutandis operam maximam impenderunt, finemque bonum 
fieri non posse, nisi bene vivendo, docuit. Nolebat itaque immundos terrenis 
cupiditatibus animos extendere in divina et conari quandoquidem
-----------------------------------------------------------
ab eis causas rerum videbat inquiri, quas primas atque summas non nisi 
in unius ac summi Dei voluntate esse credebat. Unde non eas putabat, nisi 
munda mente posse comprehendi, et ideo purgandae bonis moribus vitae censebat 
instandum, ut deprimentibus libidinibus exoneratus animus, naturali vigore 
in aeterna se attolleret: naturamque incorporei et incommutabilis luminis 
ubi causae omnium factarum naturarum stabiliter vivunt, intelligentiae 
puritate conspiceret. Imperitorum tamen invidia excitatis Atheniensibus, 
calumniosa criminatione damnatus, morte mulctatus est.
Sed eum postea illa ipsa, quae publice damnaverat,
-----------------------------------------------------------
Atheniensium civitas publice luxit. In duos ejus accusatores usque adeo 
populi indignatio conversa est, ut unus eorum oppressus vi multitudinis 
interiret, exsilio autem voluntario atque perpetuo poenam similem alter 
evaderet. Tam praeclara igitur vitae mortisque fama Socrates reliquit plurimos 
suae philosophiae sectatores. Quorum certatim studium fuit in quaestionum 
moralium disceptatione versari, ubi agitur de summo bono, sine quo fieri 
homo beatus non potest. Igitur Plato inter omnes Socratis discipulos gloria 
et fama eminentior fuit; nec immerito, cum determinasset finem boni esse 
secundum virtutem vivere, et ei soli evenire posse qui notitiam unius Dei 
habeat et imitationem, nec esse aliam ob causam beatum. Qui Plato cum apud 
suos honesto
-----------------------------------------------------------
natus esset loco Athenis, ingenioque mirabili longe suos condiscipulos 
anteiret, Socratica non contentus disciplina, longe lateque peregrinatus 
est; quaquaversum alicujus nobilitate scientiae percipiendae eum fama rapiebat: 
itaque et in Aegypto didicit quaecunque magna illic habebantur atque docebantur, 
et inde in eas partes Italiae veniens ubi Pythagorae fama celebrabatur, 
et quidquid Italicae fuit philosophiae facillime comprehendit; et quia 
magistrum Socratem singulariter diligebat, eum loquentem faciens fere in 
omnibus sermonibus suis, etiam illa quae vel ab aliis didicerat, vel ipse 
quanta potuerat intelligentia viderat, cum illius lepore et moralibus disputationibus 
temperavit.
Itaque cum studium sapientiae in actione et contemplatione
-----------------------------------------------------------
versetur, unde una pars ejus activa, altera contemplativa dici potest: 
quarum activa ad agendam vitam, id est, ad mores instruendos, pertinet; 
contemplativa autem ad conspiciendas naturae causas et sincerissimam veritatem, 
Socrates in activa excelluisse memoratur: Pythagoras vero magis contemplativae, 
quibus potuit, intelligentiae viribus institisse.
Proinde Plato utrumque jungendo, philosophiam perfecisse laudatur, quam 
in tres partes distribuit, unam moralem, quae maxime in actione versatur; 
alteram naturalem, quae contemplationi deputata est; tertiam rationalem, 
quae verum disterminat a falso. Quae licet utrique, id est, actioni et 
contemplationi, sit necessaria, maxime tamen contemplatio perspectionem
-----------------------------------------------------------
vindicat veritatis. Ideo haec tripartitio non est contraria illi distinctioni 
qua intelligitur omne studium sapientiae in actione et contemplatione consistere; 
et Athenienses viginti quatuor litteris uti coeperunt, cum ante viginti 
duas tantum haberent. Xenophon et Thisias clari habentur. Diogenes cognoscitur, 
Eudoxus astrologus, Plato quoque et Xenophon, nec non et alii Socratici 
insignes habentur. Evagoras cum regnaret Cypri, in furorem versus est. 
Facto etiam terraemotu magno Elica et Bura, Peloponensium urbes, absorptae 
sunt. Tunc etiam fuit Carthaginensium bellum illud famosissimum.
        

          CAPUT XV. Regnante Artaxerxe, qui et Ochus dicebatur, Joannes 
summus sacerdos Judaeorum Jesum fratrem suum in templo interfecit. Pro 
quo scelere multa passi sunt Judaei gravia.
Artaxerxes, qui et Ochus, annis viginti sex imperavit. A reaedificatione 
vero templi, annus centesimus quadragesimus quintus erat. Macedonum vero 
reges, Alexander, Ptolomeus, Perdica, Philippus, sibi invicem per intervalla 
succedentes brevia. Judaeorum vero sacerdos Joannes filius Judae, qui fratrem 
suum Jesum, sacerdotium ambigentem, in templo interfecit. Propter quod 
facinus Vagosus dux regis Artaxerxis, qui Jesum diligebat, in templum ingressus 
violavit, et populum Judaeorum propter hanc
-----------------------------------------------------------
causam in servitutem redegit, nec hostias offerri quotidianas prius in 
templo permisit cum pro unoquoque anno vectigal exigeret, drachmas scilicet 
quinquaginta. Hac usus occasione annis septem pro nece Jesu sacerdotis 
populum afflixit dicens: Quod nunquam prius nec apud Graecos, nec apud 
barbaros ita crudeliter vel scelerate factum sit. Unde nec Deus hoc impune 
dimisit.
        

          CAPUT XVI. Qualiter Artaxerxes Graecis pacem indixerit, et Aegyptum 
eversam suo junxerit imperio
Artaxerxes ergo post transactum in Aegypto maximum diuturnumque bellum, 
plurimos Judaeorum in transmigrationem duxit, atque in Hircania ad
-----------------------------------------------------------
Caspium mare habitare praecepit. Interea Artaxerxes rex Persarum universis 
Graeciae populis per legatos ut ab armis decederent et paci acquiescerent, 
imperavit: non quia misericorditer fessis consuleret, sed ne se in Aegypto 
bellis occupato aliqua in regnum suum tentaretur irruptio. Cuncti igitur 
Graeci optatissima quiete domesticoque otio resoluti sunt. Qui utique tam 
constanter contemnere poterant, quam fortiter saepe vicerunt maximas Persarum 
copias, si, non ipso tantum adnuntiatae pacis sono, per corda cunctorum 
aegra belli tabuisset intentio. Quanta enim bella sibimet gravia ac intolerabilia 
invicem gesserint, alternisque caedibus atque miseriis se affecerint Lacedaemonii 
cum Atheniensibus, Arcades cum Lacedaemoniis, quomodo Conon Atheniensis
-----------------------------------------------------------
dux Persici exercitus, quomodo Spartanos afflixerit, et cum Agesila pede 
claudo, ingenio acerrimo, duce Lacedaemoniorum pugnaverit, ac demum vicerit, 
testis est ipsa quietis pax tam libentissime a fortibus viris suscepta, 
et illud judicium quod vix cum Lacedaemoniis centum inventi sunt senes. 
Sed qui haec plenius scire voluerit, in libro tertio Orosii contra paganos 
inveniet. Artaxerxes autem, qui et Ochus, Sidonem subvertit, et Aegyptum 
suo conjunxit imperio, Necthanaiph in Aethiopiam pulso in quo Aegyptiorum 
regnum est destructum.
        

          CAPUT XVII. Quibus diebus pestilentia ingens Romam crudeliter 
vastaverit, terraque in Urbe dehiscens, Curtium virum: equestrem absorbuerit 
vivum. Tunc etiam Galli contra Romanos conspirantes, ter devicti sunt.
Quo etiam tempore ingens universam Romam pestilentia corripuit non (ut 
assolet) plus minusve solito temporum turbata temperies, hoc est, aut intempestiva 
siccitas hiemis, aut repentinus calor veris, aut incongruus humor aestatis, 
vel autumni divitis indigesta illecebra. Insuper etiam expirata de Calabris 
saltibus aura corrumpens, repentinos acutarum infirmitatum afferre transcursus, 
sed gravis diuturnaque in nullo dispar sexus, in nulla aetate dissimilis, 
generali cunctos per biennium jugiter tabe confecit,
-----------------------------------------------------------
ut etiam quos non egit in mortem, turpi macie exinanitos afflictosque dimiserit. 
Sequitur hanc miseram luem miserioremque ejus expiationem proximo anno 
satis triste prodigium. Repente siquidem medio Urbis terra dissiluit, vastoque 
praerupto hiantia subito inferna patuerunt. Manebat diu ad spectaculum 
terroremque cunctorum patenti voragine impudens specus, nefariamque vivi 
hominis sepulturam diis interpretibus expetebat. Satisfecit improbis faucibus 
praecipitio sui M. Curtius, vireques, armatus, injecitque crudeli terrae 
inopinatam satietatem, cui parum esset quod ex tanta pestilentia mortuos 
per sepulcra susciperet, nisi etiam vivos scissa sorberet. Hinc iterum 
terribilis Gallorum inundatio juxta Anienem fluvium ad quartum ab Urbe
-----------------------------------------------------------
lapidem consedit, facile sine dubio pondere multitudinis et alacritate 
virtutis, perturbatam occupatura civitatem, nisi otio et lenitudine torpuisset: 
ubi atrocissimam pugnam Manlius Torquatus singulariter inchoavit, T. Quintus 
dictator cruentissima congressione confecit. Fugati ex hoc praelio plurimi 
Galli, instauratis iterum copiis in bellum ruentes, a Gaio Sulpitio dictatore 
superati sunt. Post paululum quoque Tuscorum pugna sub C. Martio consecuta 
est. Ubi conjici datur quantus hominum numerus caesus sit, quando octo 
millia sunt capta Tuscorum. Tertio autem in iisdem diebus Galli se in praedam 
per maritima loca subjectosque campos ab Albanis montibus diffuderunt. 
Adversus quos novo militum delectu habito, conscriptisque legionibus decem,
-----------------------------------------------------------
sexaginta millia Romanorum, negatis sibi Latinorum auxiliis, processerunt. 
Confecit hanc pugnam Marcus Valerius, auxiliante corvo alite, unde postea 
Corvinus est dictus. Occiso enim provocatore Gallo, hostes territi sparsimque 
fugientes, graviter trucidati sunt. Nec tamen contenti Romani suis eos 
moenibus expulisse, cum per Italiam naufragia sua latius traherent, sic 
persecuti sunt eos, ut post aliquot annos omnes eorum reliquias in Hetruria 
ad lacum Vadi montis Dolabella consul deleret, ne quis exstaret ex ea gente 
qui incensam a se Romanam urbem gloriaretur. Manlius vero Torquatus consul,
-----------------------------------------------------------
qui post stragem Gallorum Latinos devicit, filium suum quod contra ejus 
imperium hostes aggressus vicerat, Metiumque Tusculanum nobilissimum equitem 
interfecit, provocantes atque insultantes hostes occiderat, virgis caesum 
securi percussit.
        

          CAPUT XVIII. De hoc quod nox longior solito facta est, et veri 
lapides e coelo ruentes terram graviter attriverunt. Et hoc factum est 
quando Magnus Alexander Macedo nascitur. Quibus diebus Aristoteles celebratur 
insignis, et Plato moritur.
Eodem etiam tempore nox usque ad plurimam diei partem tendi visa est, et 
saxea de nubibus grando descendens, veris terram lapidibus verberavit. 
Quibus diebus etiam Alexander Magnus, vere ille
-----------------------------------------------------------
gurges miseriarum atque atrocissimus turbo totius Orientis, est natus. 
Tunc Demosthenes orator agnoscitur, Aristoteles philosophus ore omnium 
celebratur, Plato moritur, post quem Academiam Speusippus tenuit.
        

          CAPUT XIX. Quod regnante Arxe, Romanorum matronae in scelere 
venefico sunt deprehensae. Philippus autem Macedonum rex, pater Alexandri 
Magni, bella plurima peregit, civitates evertit, nationes innumeras perdomuit.
Arxes, filius Ochi, annis quatuor apud Persas regnat. A reaedificatione 
vero templi annos centum septuagesimus unus erat. Jaddus vero, defuncto 
Joanne patre illius, principatum suscepit sacerdotii Judaeorum. Quibus 
diebus incredibili rabie et amore scelerum
-----------------------------------------------------------
Romanae matronae exarserunt. Erat utique foedus ille ac pestilens annus, 
impletaeque jam undique catervatim strages gerebantur; et adhuc tamen penes 
omnes de corrupto aere simplex credulitas erat, cum existente quadam ancilla 
indice et convincente, primum multae matronae ut biberent, quae coxerant, 
venena compulsae; deinde simul ut hausere, consumptae sunt. Tanta autem 
multitudo fuit matronarum in his facinoribus consciarum ut trecentae septuaginta 
damnatae ex illis simul fuisse ferantur. Tunc Alexander rex Epirotarum, 
Alexandri illius magni avunculus, trajectis in Italiam copiis, cum bellum 
adversus Romanos pararet, et circa finitimas Romae urbes firmare vires 
exercitus sui, auxiliaque vel sibi acquirere, vel hostibus subtrahere studens,
-----------------------------------------------------------
bellis exerceretur: a Samnitibus, qui Lucanae genti suffragabantur, maximo 
bello in Lucania victus atque occisus est. Hunc alii ferunt fuisse Pyrrhum, 
qui, a Tarentinis evocatus, ut auxilia ejus praeberet adversus Romanorum 
arma. Tarentus vero Lacedaemoniorum opus, Calabriae quondam et Apuliae, 
totiusque Lucaniae caput divitiis, magnitudine, muris, portu ipsoque situ 
mirabilis. Igitur Pyrrhus, semi Graecam ex Lacedaemoniis conditoribus civitatem 
vindicaturus, cum totis viribus Epiri Thessaliae, Macedoniae incognitisque 
in id tempus elephantis, mari, terra, viris, equis, armis, addito insuper 
ferarum terrore,
-----------------------------------------------------------
quarum magnitudine, et deformitate, et novo odore simul ac stridore, Levino 
consule, in prima pugna consternati Romanorum equi, cum incognitas sibi 
belluas amplius quam erant suspicarentur, fugam stragemque late dederunt. 
Hoc bellum in Apulia, deinde in Asculo melius dimicatum est, Curio Fabricioque 
consulibus. Jam quippe terror belluarum exoleverat, et Gaius Munitius, 
quartae legionis hastarius, unius promuscide abscisa, mori posse belluas 
ostenderat. Itaque in ipsos pila congesta sunt, et in turres vibratae faces 
tota hostium agmina ardentibus ruinis operuerunt: nec alius cladi finis 
fuit, quam eos nox dirimeret, postremusque fugientium rex ipse a satellitibus 
humero saucius in armis suis ruit. Lucaniae pugna, ducibus iisdem quibus
-----------------------------------------------------------
superius, sed bello et pace, foris et domi, omnem in partem Romana virtus 
tum se approbavit. Cum Pyrrhus ille terribilis post primae pugnae victoriam, 
intellecta Romanorum virtute, facto foedere, quamvis vinceret, in amicitiam 
recipi voluit, sed abnegavit senatus. Nec alia magis quam Tarentina ostendit 
populi Romani fortitudinem, senatus sapientiam, ducum magnanimitatem: nec 
alius pulchrior in Urbe aut speciosior triumphus intravit. Ante hunc diem 
nihil praeter pecora Volscorum, greges Sabinorum, carpenta Gallorum, fracta 
Samnitum arma viderunt. Tum autem si captivos aspiceres, Molossi, Thessales, 
Macedones, Brutius, Apulus atque Lucanus; si pompam, aurum, purpuram, signa 
tabulae, Tarentinaeque deliciae. Sed nihil libentius populus
-----------------------------------------------------------
Romanus aspexit quam illas, quas timuerat, cum turribus suis belluas, quae, 
non sine sensu captivitatis, summissis cervicibus victores equos sequebantur.
Sed quoniam gentium diversarum actus, partim libando recensere disposui: 
nunc Alexandri istius casu commonitus, de Philippo Lacedaemoniorum rege, 
qui Olympiadem hujus Alexandri Epirotae sororem uxorem habuit, ex qua Alexandrum 
Magnum genuit, paucissimis annis retro repetitis, magna parvis, in quantum 
potero, colligam syllabis. Igitur Philippus Amintae filius, Alexandri pater, 
regnum Macedonum adeptus 25 annis tenuit: quibus hos omnes acerbitatum 
acervos cunctosque malorum moles struxit. Hic primum ab Alexandro
-----------------------------------------------------------
fratre obses Thebanis datus, per triennium apud Epaminondam, strenuissimum 
imperatorem, et summum philosophum, eruditus est. Ipso autem Alexandro 
scelere Eurydicis matris occiso, quamvis etiam commisso adulterio, et altero 
primum filio interfecto, filiaque viduata, generi nuptias mariti morte 
pepigisset, compulsus a populo regnum, quod parvo occisi fratris filio 
tuebatur, suscepit, qui cum foris concursu exsurgentium undique hostium, 
domi autem deprehensarum saepe insidiarum metu fatigaretur, primum bellum 
cum Atheniensibus gessit. Quibus victis, arma ad Illyrios transtulit, multisque 
millibus hostium trucidatis, Larissam urbem nobilissimam
-----------------------------------------------------------
cepit. Inde Thessaliam non magis amore victoriae, quam ambitione habendorum 
equitum Thessalorum, quorum robur ut exercitui suo admisceret, invadit. 
Ita Thessalis ex improviso praeoccupatis atque in potestatem redactis, 
jungendo equitum peditumque fortissimas turbas et copiosas, invictissimum 
fecit exercitum. Igitur victis Atheniensibus subjectisque Thessalis Olympiadem, 
Auruchae regis Molossorum sororem, duxit uxorem. Qui Aurucha cum per hoc 
quod societatem Macedonum affinitate regis paciscebatur, imperium suum 
se dilataturum putaret per hoc deceptus amisit, privatusque in exsilio 
consenuit. Deinde Philippus, cum Mothonam urbem oppugnaret, ictu sagittae 
oculum perdidit. Ipsam vero urbem mox expugnavit et cepit.
-----------------------------------------------------------
Exin Graeciam prope totam consiliis praeventam viribus domuit. Quippe Graeciae 
civitates, dum imperare singulae cupiunt, imperium omnes perdiderunt, et 
dum in mutuum exitium sine modo ruunt, omnibus perire, quod singulae amitterent, 
oppressae demum servientesque senserunt. Quarum dum insanas concertationes 
Philippus, veluti specula observat, auxiliumque semper inferioribus suggerendo, 
contentiones, bellorum fomites, callidus doli artifex fovet, victos sibi 
pariter victoresque subjecit. Igitur quantis affecerit totam Graeciam miseriis, 
aliosque a quibus pace susceptus hostiliter invadit, crudeliter diripit, 
omnique societatis conscientia penitus abolita, conjuges liberosque omnium 
sub corona vendidit, templaque universa subvertit. Post haec in Cappadociam
-----------------------------------------------------------
transiit, ibique bellum pari perfidia gessit: captos per dolum finitimos 
reges interfecit, totamque Cappadociam suo imperio subdidit. Inde post 
caedes, incendia, ac praedationes, quas gesserat in urbibus sociis, ad 
parricidia conversus, fratres, quos cohaeredes regni verebatur, interfecit, 
supplicio ac neci dedit. Inde omnium urbes finesque populatus, cruenta 
praesentia effecit, ut etiam absens timeretur. Igitur alios populos, sedibus 
suis avulsos, finibus hostium opponit, alios in extremis regni terminis 
statuit: quosdam aemulatione virium, ne possint quod posse creduntur, in 
supplementa exhaustarum urbium dividit. Ita gloriosissimum illud quondam 
florentis Graeciae corpus in multas laceratasque particulas exstincta primum 
libertate, concidit. Praeterea
-----------------------------------------------------------
cum eum duo fratres Thraciae reges, ex consensu praeoptavissent indicem, 
Philippus, more ingenii sui, ad judicium, tanquam ad bellum, cum instructo 
exercitu ingressus, inscios juvenes vita regnoque privavit. Ad Scythiam 
quoque cum Alexandro filio praedandi intentione pertransiit: commissoque 
praelio, cum Scythae et numero et virtute praestarent, Philippi fraude 
vincuntur. In ea pugna viginti millia puerorum ac feminarum Scythicae gentis 
capta; pecorum magna copia abducta, auri atque argenti nihil repertum. 
Nam et ea res primo fidem inopiae Scythicae dedit. Viginti millia nobilium 
equarum sufficiendo generi in Macedoniam
-----------------------------------------------------------
missa sunt. Sed revertenti Philippo Triballi bello obviant, in quo ita 
Philippus in femore vulneratus est, ut per corpus ejus equus interficeretur. 
Statim vero ut convaluit, Atheniensibus bellum intulit, qui, in tanto discrimine 
positi, Lacedaemonios, quondam hostes, tunc socios asciscunt, totiusque 
Graeciae civitates, legationibus fatigant ut communem hostem communibus 
viribus petant. Itaque aliquantae urbes Atheniensibus sese conjunxere, 
quasdam vero ad Philippum belli metus traxit. Praelio commisso, cum Athenienses 
longo majore numero militum praestarent, assiduis tamen bellis indurata 
Macedonum virtute vincuntur. Quam pugnam longe omnibus ante prioribus bellis 
atrociorem fuisse ipse rerum exitus docuit. Nam hic dies apud universam 
Graeciam
-----------------------------------------------------------
acquisitae dominationis gloriam et vetustissimae libertatis statum finivit. 
Postea Philippus cruentissimam victoriam in Thebanos et Lacedaemonios exercuit. 
Siquidem principes civitatum alios securi percussit, alios in exsilium 
egit, omnibus bonis privavit. Pulsos dudum a civibus in patriam restituit. 
Ex quibus trecentos exsules judices rectoresque praefecit: qui ut antiquum 
dolorem nova potestate curarent, pressos infeliciter populos in spem libertatis 
respirare non sinebant. Praeterea magno delectu militum in subsidium regiae 
dispositionis ex tota Graecia habito, ducenta millia peditum et quindecim 
millia equitum absque exercitu Macedonum, et infinita gentium barbararum 
Persica expeditione in Asiam missurus instruxit. Tres duces, hoc est,
-----------------------------------------------------------
Parmenionem, Amintam et Attalum, praemittendos in Persas legit. Et dum 
suprascriptae copiae de Graecia congregantur, Alexander, qui erat Olympiadae 
uxoris suae frater, et postea a Sabinis in Lucania prostratus est, ut supra 
memoravimus, quem Epiri regem ob mercedem stupri in eum perpetrati constituerat, 
nuptias in copulando ei filiam suam Cleopatram celebrare decrevit. Qui 
cum, pridie quam occideretur, interrogatus fuisset quis finis homini magis 
esset optandus, respondisse fertur: Eum esse optimum qui viro forti post 
virtutum suarum gloriam in pace regnanti, sine conflictatione corporis 
et dedecore animae, subitus et celer, inopinato ferro potuisset accidere. 
Quod ipsi mox obtigit. Igitur per viginti et quinque annos incendia civitatum, 
excidia
-----------------------------------------------------------
bellorum, subjectiones provinciarum, caedes hominum, opum rapinas, praedas 
pecorum, mortuorum venditiones captivitatesque vivorum, unius regis fraus, 
ferocia et dominatus agitavit. Sufficerent ista ad exemplum miseriarum 
insinuata memoriae nostrae gesta per Philippum, etiamsi Alexander ei non 
successisset in regnum.
        

          CAPUT XX. De gravissimis praeliis inter Samnites et Romanos illis 
diebus gestis. Quibus et Romani a Samnitibus victi, et sub jugum servitutis 
missi, iterumque Romani victores per Papyrium ducem suum Samnites vicerunt 
et jugum deposuerunt.
Romani porro, cum jam bello viginti millia
-----------------------------------------------------------
Samnitum, Fabio, magistro equitum, pugnam conserente, cecidissent, circumspectiore 
cura Samnites, ac magis instructo apparatu, apud Caudinas furculas consederunt. 
Ubi cum Q. Veturium et Posthumium consules, omnesque copias Romanorum angustiis 
locorum armisque clausissent, Pontius dux eorum in tantum abusus est victoriae 
securitate, ut Herennium patrem consulendum putaret utrum occideret clausos 
an parceret subjugatis. Ut vivos tamen dedecori reservaret, elegit. Romanos 
etiam antea saepissime vinci et occidi, nunquam autem capi, aut ad deditionem 
cogi potuisse constabat. Itaque Samnites, victoria potiti, universum exercitum 
Romanum turpiter captum, armis etiam vestimentisque nudatum, tantum singulis 
vilioribus operimentis ob
-----------------------------------------------------------
verecunda corporum tegenda concessis, sub jugum missum servitioque subjectum, 
longum agere pompae ordinem praeceperunt. Sexcentis autem equitibus Romanis 
in obsidiatum receptis, oneratos ignominia, caeteris rebus vacuos, consules 
remiserunt. Posteriore anno infringunt Romani firmatam cum Samnitibus pactionem, 
eosque in bellum cogunt, quod Papyrio consule insistente commissum, magnas 
strages utriusque populi dedit, cum hinc ira recentis infamiae, inde gloria 
proximae victoriae pugnantes instimularet. Tandem Romani pertinaciter moriendo 
vicerunt: nec caedi pariter vel caedere destiterunt, nisi postquam victis 
Samnitibus et capto duce eorum, jugum reposuerunt servitutis. Idem deinde 
Papyrius Sutricum, expulso inde Samnitico praesidio, expugnavit
-----------------------------------------------------------
et cepit. Hic autem Papyrius adeo tunc apud Romanos bellicosissimus ac 
strenuissimus habebatur, ut cum Alexander Magnus, disponere diceretur ab 
Oriente discedens obtinere viribus Africam, atque inde Italiam transvehi. 
Romani inter caeteros duces tunc in republica sua optimos, hunc praecipuum 
fore qui Alexandri impetum sustinere posset, meditarentur. Quibus diebus 
quidam Hanno nomine, privatis opibus reipublicae vires superans, invadendae 
dominationis hausit cupiditatem; cui rei consilium utile ratus est ut, 
simulatis unicae filiae nuptiis, omnes senatores quorum dignitatem obstaturam 
incoeptis suis arbitrabatur inter pocula veneno necaret. Quae res per ministros 
prodita, sine ultione vitata est, ne in viro potenti plus negotii faceret 
res cognita
-----------------------------------------------------------
quam cogitata. Hoc consilio elusus Hanno, alio machinamento facinus aggredi 
parat, servitia concitat quibus repente incautam urbem opprimeret. Sed 
cum ante statutam caedibus diem proditum se praeventumque intellexisset, 
castellum quoddam cum viginti millibus servorum armatis occupavit. Ibi 
dum Afros, regemque Maurorum concitat, captus est: ac primo virgis caesus, 
deinde effossis oculis et manibus cruribusque fractis, velut a singulis 
membris poena exigeretur, in conspectu populi necatus est. Corpus verberibus 
lacerum cruci suffixum est: filii cognatique omnes supplicio traditi, ne 
quis eum ejusdem familiae unquam aut imitari aut ulcisci meditaretur. Haec 
temporibus Philippi gesta sunt. Quo
-----------------------------------------------------------
in tempore Xenocrates philosophus illustris habetur.
        

          CAPUT XXI. Regnante Dario, quem Alexander occidit, Jaddus princeps 
et sacerdos Judaeorum depulit fratrem suum Manassem a sacerdotio, quia 
duxerat uxorem filiam satrapae Samariae. Qua occasione aedificatum est 
templum in monte Garzirim, ad instar Hierosolymitani.
Darius Arsami filius annis 5. A reaedificatione vero templi anni sunt 
176. Jaddus princeps sacerdotum erat Judaeorum. Erat autem hujus frater 
Manasses, cui suam filiam delegavit uxorem Sanabalath, missus a Dario ad 
Samariam, satrapa genere. Cutheus, ex quibus et Samaritae descendunt: principes 
quoque sacerdotum cum populo hoc indigne
______________________________________________________________________
     1: (Al. 6)

-----------------------------------------------------------
ferebant. Nam exstitisse etiam priorem captivitatem per haec conjugia mala 
putabant, quod multi in his peccassent, dum non uxores provinciales ducerent. 
Jubebant ergo Manasse disjungi ab uxore, aut non introire sacrarium. Manasses 
autem, prohibitus a fratre accedere ad altare, ad socerum Sanabalath pervenit. 
Itaque Sanabalath non ei solum sacerdotium, sed etiam principatum sacerdotii, 
et potentiam ac honorem omnium locorum sibi subjectorum dare promisit. 
Qua de re templum ei, accepta occasione opportuni temporis, aedificavit 
ad instar Hierosolymorum super montem Garzirim, qui latior omnibus Samariae 
montibus apparebat, quoniam Alexandrum adversus principem sacerdotum Sanabalath 
ira commotum novit, dum non venalia
-----------------------------------------------------------
exercitui, et ea quae prius Dario conferre solebat, mitteret Alexandro 
dum obsideret Tyrum. Sanabalath namque jam desperato Dario, eligens de 
suis octo millia, profectus est ad Alexandrum. Cujus adeptus est gratiam, 
et ab eo impetravit ut templum aedificaret jam praedictum. Hoc autem et 
rei profuturum visum est, ut in duas partes potentia Judaeorum esset divisa, 
ne gens conjuncta rebellaret. Permansit autem templum illud, et si quis 
culpam habuisset apud Hierosolymitas, aut de cibo illicito seu de transgressione 
legis, ad Sychemitas recedebat: in his constituti Hierosolymitae degebant.
        

          CAPUT XXII. Quibus diebus Alexander regnum adeptus Macedonum, 
defuncto patre, quanta et qualia intra suam egerit gentem, Parthosque primum 
bello superaverit, inde autem Aegyptum Syriamque subjugando Hierosolymam 
pervenit intactumque templum reliquit muneribus honoratum, iterumque duobus 
praeliis copias Parthorum delens, demum interemit Darium, in alienos crudelissimus, 
in proximos impius existens.
Alexander vero rex Macedonum, patri Philippo successit in regnum, qui primam 
experientiam animi et virtutis suae, compressis celeriter Graecorum motibus, 
dedit. Quibus auctor ut ab imperio Macedonum deficerent, Demosthenes orator, 
auro Persarum corruptus, exstiterat. Itaque Atheniensibus bellum deprecantibus 
remisit, quos insuper etiam multo  metu solvit. Thebanos 
cum
-----------------------------------------------------------
 diruta civitate delevit, reliquos sub corona vendidit. Caeteras 
urbes Achaiae et Thessaliae vectigales fecit. Illyrios et Thracas, translato 
mox abhinc bello, domuit. Inde profecturus ad Persicum bellum, omnes cognatos 
ac proximos suos interfecit. In exercitu ejus fuerunt peditum triginta 
duo millia, equitum quatuor mille quingenti , naves centum 
octoginta. Hac tam parva cum manu universum terrarum orbem, utrum mirabilius 
sit quia vicerit, an quia aggredi ausus fuerit, incertum est. Primo ejus 
cum Dario rege congressu, sexcenta millia Persarum in acie fuere, quae, 
non minus arte Alexandri superata quam virtute Macedonum, terga verterunt. 
Magna igitur caedes Persarum fuit. In exercitu vero Alexandri centum viginti
-----------------------------------------------------------
equites et novem tantum pedites defuere. Deinde Gordien Phrygiae civitatem, 
quae nunc Sardis vocitatur, obsessam expugnatamque cepit ac direptioni 
dedit. Inde nuntiatur ei Darii cum magnis copiis adventus. Qui timens angustias 
locorum quibus inerat, Taurum montem mira celeritate transcendit, et quingentis 
stadiis sub una die cursu transmissis Tharsum venit. Ibique cum sudans 
in Cydnum praefrigidum amnem descendisset, obriguit, contractuque nervorum 
proximus fuit morti. Interea Darius cum trecentis millibus peditum et centum 
millibus equitum in aciem procedit. Movebat haec multitudo hostium etiam 
Alexandrum, maxime respectu paucitatis suae, quamvis jam pridem, sexcentis 
millibus hostium eadem paucitate superatis, non solum non
-----------------------------------------------------------
timere pugnam, sed etiam victoriam sperare didicisset. Itaque cum intra 
jactum teli uterque constitisset exercitus, et intentos ad signum belli 
populos discurrentes principes variis incitamentis acuerent, ingentibus 
utrinque animis pugna committitur, in qua ambo reges, et Alexander scilicet 
et Darius, vulnerantur, ac tandiu certamen anceps fuit quoadusque fugeret 
Darius. Exinde caedes Persarum subsecuta est. Ibi tunc peditum octoginta 
millia, equitum decem millia caesa, capta quadraginta millia fuere. Ex 
Macedonibus vero cecidere pedites centum triginta, equites centum quinquaginta. 
In castris Persarum multum auri caeterarumque opum est repertum. Inter 
captivos castrorum mater et uxor eademque soror et filiae duae Darii fuere; 
quarum
-----------------------------------------------------------
redemptionem Darius cum etiam oblata regni dimidia parte non impetrasset, 
tertio, cunctis Persarum viribus sociorumque auxiliis contractis, bellum 
instaurat. Sed dum haec Darius agit, Alexander Parmenionem ad invadendam 
Persicam classem cum copiis mittit, ipse in Syriam proficiscitur: ubi ex 
multis sibi regibus cum infulis ultro occurrentibus, alios allegit, alios 
mutavit, alios perdidit. Inde ad Judaeam tendens Hierosolymam ascendit, 
cui Jaddus princeps sacerdotum cum hyacinthina et aurea stola, habens etiam 
super caput cidarim ac laminam auream; caeteri vero sacerdotes cum byssinis 
stolis, reliqua multitudo cum vestibus albis, occurrunt. Sic enim principi 
sacerdotum consulenti Dominus
-----------------------------------------------------------
per somnium ostenderat indignationem posse regis effugere. Alexander autem 
solus adiit, et nomen Dei quod in aurea lamina erat scriptum, adoravit, 
principemque sacerdotum primus veneratus est. Omnibus vero Judaeis una 
voce Alexandrum salutantibus, et circumstantibus regibus Syriae et reliquis, 
hoc facientem stupuerunt corruptamque regis mentem putaverunt. Parmenius 
vero solus eum interrogavit dicens: Cur eum omnibus adorantibus, ipse adorasset 
principem sacerdotum gentis Judaeae. Cui ille, Non hunc, inquit, adoravi, 
sed Deum cujus principatu sacerdotii functus est. Nam per somnium in hujusmodi 
eum habitu conspexi, adhuc in Dio civitate Macedoniae constitutus. Dumque 
mecum cogitassem an possem Asiam vincere, incitavit me
-----------------------------------------------------------
nequaquam negligere, sed confitenter transire. Nam se perducturum meum 
dicebat exercitum, et Persarum traditurum potentiam: ideoque neminem alium 
in tali stola videns cum hunc animadvertissem, habens visionis et probationis 
nocturnae memoriam, salutavi; exinde arbitror me divino juvamine delectum, 
Dariumque vicisse, virtutemque solvisse Persarum. Praeterea et omnia quae 
meo corde sperantur proventura confido. Postquam Parmenioni locutus est, 
principem sacerdotum honorans, accurrentibus reliquis sacerdotibus, ad 
civitatem usque pervenit. Ad templum ascendens sacrificavit Deo, secundum 
sacerdotis ostensionem: ipsi autem principi sacerdotum et reliquis sacerdotibus 
munificenter multa donavit. Oblato vero ei volumine Danielis, in quo
-----------------------------------------------------------
scriptum erat quemdam Graecorum perditurum Persarum potentiam, arbitratus 
seipsum esse quem Scriptura significabat, convocans Judaeos, jussit petere 
quas vellent accipere donationes. Principe ergo petente ut liceret patriis 
uti legibus, et septimum annum sine tributis esse mandaret, omnia concessit. 
Inde ad alias urbes profectus, Tyrum urbem antiquissimam et florentissimam, 
fiducia Carthaginensium sibi cognatorum obsistentem, oppressit et cepit. 
Exin Syriam, Rhodum atque Aegyptum, pertinaci furore pervadit. Inde ad 
templum Jovis Hammonis pergit, ut mendacio ad tempus composito, ignominiam 
sibi patris incerti et infamiam adulterae matris aboleret. Nam accersitum 
ad se fani ipsius antistitem, ex occulto monuit quid sibi tanquam consulenti
-----------------------------------------------------------
responderi velit, sicut historici eorum dicunt. Ita certus Alexander fuit 
nobisque prodidit, diis ipsis surdis et mutis, vel in potestate esse antistitis 
quid velit fingere; vel in voluntate consulentis, quid malit audire. Revertens 
ab Hammone ad tertium bellum Persicum, Alexandriam in Aegypto condidit. 
Darius vero, spe pacis amissa, quadringinta quatuor millia peditum, et 
centum millia equitum, Alexandro, ab Aegypto revertenti, apud Tharsum bello 
opponit. Nec pugnae mora, omnes caeca rabie in ferrum ruunt. Macedones 
toties a se victis hostibus animosi: Persae nisi vincant, mori praeoptantes. 
Raro in ullo praelio tantum sanguinis fusum est. Sed Darius cum vinci suos 
videret, mori in bello
-----------------------------------------------------------
paratus, persuasu suorum fugere compulsus est. Hoc praelio Asiae vires 
et regna conciderunt, totusque Oriens in potestatem Macedonici cessit imperii, 
atque ita attrita est in hoc bello Persarum omnis fiducia, ut post hoc 
nullus rebellare ausus sit. Patienterque Persae post imperium tot annorum 
jugum servitutis acceperunt. Alexander triginta quatuor continuis diebus 
castrorum praedam percensuit; Persepolim, caput Persici regni,  
famosissimam et confertissimam opibus totius orbis, invasit. Darium vero, 
cum a propinquis suis vinctum compedibus aureis teneri comperisset, persequi 
statuit. Itaque jusso ut subsequeretur exercitus, ipse cum sex millibus 
equitum profectus, invenit in itinere solum relictum multis confossum vulneribus 
Darium,
-----------------------------------------------------------
extrema vitae per vulnera efflantem. Hunc mortuum inani misericordia referri 
in sepulcra majorum sepelirique praecepit: cujus non dicam matrem vel uxorem, 
sed etiam parvulas filias crudeli captivitate retinebat. In tanta malorum 
multitudine, difficillima dictis fides, tribus praeliis totidemque annis 
quinquies decies centena millia equitum consumpta, et haec quidem ex eo 
regno illisque populis unde jam ante annos non multo plures decies novies 
centena millia profligata referuntur: quanquam extra has clades, per eosdem 
cosdem tres annos, et Asiae civitates plurimae oppressae sint, et Syria 
tota vastata, Tyrus excisa, Cilicia exinanita, Cappadocia subacta, Aegyptus 
addicta sit; Rhodus quoque insula ultro ad servitutem tremefacta successerit; 
plurimaeque subjectae
-----------------------------------------------------------
Tauro provinciae, atque ipse mons Taurus diu detrectatum jugum domitus 
et victus acceperit. Et ne forte tunc  quisquam opinetur vel 
Orientem solum Alexandri viribus subactum, vel Italiam tantummodo Romana 
inquietudine fatigatum, tunc etiam bellum Hagidis, Spartanorum regis, in 
Graecia; Alexandri, regis Epiri, in Lucania; Zophyrionis praefecti in Scythia 
gerebatur. Quorum Agis Lacedaemonius, excitata et rebellante secum universa 
Graecia, cum Antipatre, fortissimis copiis congressus, inter magnas utrorumque 
strages et ipse procubuit. Alexander autem in Italia affectans Occidentis 
imperium, aemulans Alexandrum Magnum, post numerosa et gravia bella ibidem 
gesta a Brutiis Lucretiisque  superatus est, corpusque ejus 
ad sepulturam
-----------------------------------------------------------
venditum, ut supra memini. Zophyrion vero praefectus Ponti, adunato triginta 
millium exercitu, Scythis bellum inferre ausus, et usque ad internecionem 
caesus, funditus cum omnibus copiis suis abrasus est. Occiso namque Dario, 
ut praemisimus, Persarum regnum concidit. Alexandrinorum autem nascitur, 
quod regnum est Aegypti. Alexander Macedo annis quinque. Hujus enim quinque 
anni postremi in ordine numerantur quibus monarchiam obtinuit orbis. Nam 
septem ejus priores sub regno Persarum supputantur. A reaedificatione vero 
templi annus centesimus octogesimus primus erat.
        

          CAPUT XXIII. Constructa Alexandria in Aegypto, destructoque Persarum 
imperio, per quinquennium Alexander monarchiam obtinuit orbis, plurimas 
devincens gentes, Indiam petens subjugavit, caeterasque nationes inaccessibiles 
circa Oceani littora sitas bello oppressit et cepit. Demum Babyloniam rediens, 
hausto veneno interiit.
Igitur Alexander Magnus post Darii mortem Hircanos et Mardos subegit. Ubi 
etiam illum adhuc bello intentum, Halestris sive Minothea, excitata suscipiendae 
ab eo sobolis gratia, cum trecentis mulieribus procax Amazon invenit. Post 
haec Parthorum pugnam aggressus, quos diu obnitentes delevit propemodum 
antequam vicit. Inde Trancas, Evergetas, Parimas, Parapemenos aggressus, 
Adarpios
-----------------------------------------------------------
caeterosque populos qui in radice Caucasi morabantur, subegit: urbem ibi 
fecit Alexandriam, super amnem Danaim  constitutam. Sed nec minor 
ejus in suos crudelitas quam in hostem rabies fuit. Docent hoc Amintas 
consobrinus occisus, noverca fratresque ejus necati, Permenio et Philotas 
trucidati, Attalus, Eurylocus, Pausanias multique Macedoniae principes 
exstincti: Clitus quoque annis gravis, amicitia vetus, nefarie interfectus. 
Qui cum in convivio fiducia amicitiae regiae adversus regem, sua opera 
patri Philippo praeponentem, memoriam patris tueretur, ab offenso frustra 
rege venabulo transfossus, commune convivium cruentavit. Sed Alexander 
humani sanguinis inexsaturabilis, sive hostium sive etiam sociorum, recentem 
tamen semper
-----------------------------------------------------------
sitiebat cruorem. Itaque pertinaci impetu in bella procurrens, Chorasmos 
et Dachas, indomitam gentem, in deditionem accepit: Calistenem philosophum, 
sibique apud Aristotelem condiscipulum, cum plurimis aliis principibus, 
cum  eum, deposito salutandi more, ut Deum non adoraret, occidit. 
Post haec Indiam petit, ut Oceano ultimoque Oriente finiret imperium, Nisam 
urbem adiit, Daedalos montes regnaque Cleophilis reginae expugnavit. Quae 
cum se dedidisset, concubitu regnum redemit. Peragrata perdomitaque Alexander 
India, cum ad saxum mirae asperitatis et altitudinis, in quo multi populi 
confugerant, pervenisset, cognoscit Herculem ab expugnatione ejusdem saxi 
terraemotu prohibitum. Aemulatione permotus, ut Herculis acta superaret,
-----------------------------------------------------------
cum summo labore ac periculo saxo potitus, omnes loci ejus gentes in deditionem 
accepit. Cum Poro, fortissimo Indorum rege, cruentissimum bellum gessit, 
in quo Alexander, cum ipso Poro singulariter congressus, occisoque dejectus 
equo, concursu satellitum praesentiam mortis evasit; Porus multis vulneribus 
confossus et captus est. Quo ob testimonium virtutis regno  
restituto, duas ibi condidit civitates, Niceam et Bucifalem, quam de nomine 
equi sui ita vocari praecepit. Qui vero plenius scire voluerit quae in 
India Alexander pertulerit in inviis locis cum immanissimis belluis ac 
serpentibus, auream domum etiam Pori regis praedicti, quae aureis fulciebatur 
columnis mirae magnitudinis,
-----------------------------------------------------------
et caeteris mirabilibus ibi repertis, epistolam Alexandri ad matrem et 
ad magistrum directam legendo percurrat. Inde Adrestas, Catthenos, Persidas 
, et Candaridas, caesis eorum exercitibus, Macedones expugnavere. 
Cum ad Chosides ventum esset, ibi contra ducenta millia equitum hostium 
pugnam conseruerunt. Et cum jam fessa aetate detriti, animo aegri, viribus 
lassi, difficile vicissent, castra ob memoriam plus solito magnifica condiderunt. 
Exin Alexander ad amnem Agesinem pergit. Per hunc in Oceanum devehitur, 
ubi Gressonas Sibosque, quos Hercules condidit, oppressit. Hinc Mandros 
et Subagras navigat. Quae gentes cum armatis octoginta millibus peditum, 
et sexaginta millibus equitum excipiunt, commissoque praelio, diu
-----------------------------------------------------------
anceps et cruenta pugna, tandem tristem pene victoriam Macedonibus dedit. 
Nam fusis hostium copiis, Alexander exercitum ad urbem duxit, et cum murum 
prius ascendisset, vacuam civitatem ratus, solus introrsus desiluit. Quem 
cum undique infensi hostes circumdedissent, incredibile dictu est, ut eum 
non multitudo hostium, non vis magna telorum, non tantum lacessentium clamor 
terruerit, solus tot millia ceciderit ac fugarit. At ubi se obrui a circumfusa 
multitudine persensit, muri obice posteriora tutatus, contrarios facilius 
quousque  sustinuit, donec ad periculum ejus clamoremque hostium, 
perfractis muris, exercitus omnis irrumperet. In eo praelio sagitta sub 
mamma trajectus, fixo genu eatenus pugnavit, donec eum a quo vulneratus 
esset,
-----------------------------------------------------------
occideret. Inde conscensis navibus cum Oceani littora peragraret, ad urbem 
quamdam, cui Ambira rex praeerat, pervenit. Sed in expugnatione civitatis, 
magnam partem exercitus, sagittis hostium veneno illitis, amisit; ac post 
herbam per somnium sibi ostensam et in potum sauciis datam, cum reliquis 
subveniretur, urbem expugnavit et cepit. Post quasi circumactam [circumacta 
meta], et de Oceano Indum flumen ingressus, Babyloniam celeriter rediit, 
ubi eum exterritarum totius orbis provinciarum legati opperiebantur, hoc 
est, Carthaginensium totiusque Africae civitatum: sed et Hispanorum, Gallorum, 
Siciliae, Sardiniaeque; plurimae praeterea partis Italiae. Tantus timor 
in summo Oriente constituti ducis populos ultimi Occidentis invaserat, 
ut inde peregrinam
-----------------------------------------------------------
cerneres toto mundo legationem, quo vix crederes pervenisse rumorem. Alexander 
vero apud Babyloniam, cum adhuc sanguinem sitiens, male castigata aviditate, 
ministri insidiis venenum potasset, interiit.
        

          CAPUT XXIV. De bellis inter Romanos et Samnites atque Gallos 
eo tempore gestis quo Alexander vastabat Orientem, et de multimodis utrinque 
confligendo miseriis.
Per idem tempus apud Romanos gerebantur haec: Fabio Maximo, Q. Decio Mure 
consulibus, quatuor fortissimi florentissimique Italiae populi in unum 
agmen foedusque coierunt. Namque Hetrusci, Umbri, Samnites et Galli, uno 
agmine conspirantes,
-----------------------------------------------------------
Romanos delere conati sunt. Tremefacti hoc bello Romanorum animi et labefactata 
fiducia est; nec ausi totum sperare de viribus, dolo divisere hostes: satius 
 rati pluribus, se bellis implicare quam gravibus. Ita cum, quibusdam 
suis ad populandos hostiles agros in Umbriam Hetrusciamque  
praemissis, Umbrorum Hetruscorumque exercitum redire ad tuitionem suorum 
coegissent, cum Samnitibus et Gallis bellum inire properarunt. In quo bello 
cum Gallorum impetu Romani premerentur, Decius consul occisus est. Fabius 
tamen post magnam Decianae partis stragem tandem vicit. Eo praelio quadraginta 
millia Samnitum sive Gallorum caesa sunt, Romanorum vero septem millia, 
et , qui occisus est,
-----------------------------------------------------------
exstincta referuntur. Fuisse autem absque Hetruscis et Umbris, quos isto 
 Romani bello evocaverunt, Gallorum et Samnitum peditum centum quinquaginta 
millia, trecenti et triginta; equitum vero quadraginta septem millia Livius 
refert: et carpentarios mille in armis contra aciem stetisse Romanam. Hanc 
cruentam tristemque victoriam pestilentia civitatis oneravit, et triumphales 
pompas obviae mortuorum exsequiae polluerunt. Nec erat cui de triumpho 
gaudium suaderetur, cum tota civitas aut aegris suspiraret aut mortuis. 
Sequitur annus quo Romani, instaurato a Samnitibus bello, victi sunt atque 
in castra fugerunt. Postea vero Samnites novum habitum animumque sumentes, 
hoc est, deargentatis armis ac vestibus paratoque animo ni
-----------------------------------------------------------
vincant, mori bello sese offerunt. Adversum quos Papyrius consul cum exercitu 
missus, cum a populariis  auguribus vana conjectantibus congredi 
prohiberetur, irridens eos, tam feliciter confecit bellum quam constanter 
arripuit. Nam in hoc praelio duodecim millia hostium caesa, tria millia 
capta referuntur. Altero abhinc anno, Fabius Gurges consul male adversum 
Samnites pugnavit. Namque amisso exercitu victus in Urbem refugit. Itaque 
cum senatus de submovendo eum deliberaret, et pater ejus Fabius Maximus 
ignominiam filii deprecatus, legatum se filio iturum obtulit, si illi depellendae 
ignominiae et gerendi iterum belli facultas daretur. Qua impetrata, praelioque 
conserto, cum subito pugnantem filium consulem insistente Pontio Samnitum
-----------------------------------------------------------
duce, et infestis hostium telis conclusum videret, in medium se agmen pius 
senex equo vectus ingessit. Quo facto permoti Romani, tota ibi incubuere 
acie, donec ipsum ducem Pontium, deleto hostili exercitu, victum oppressumque 
ceperunt. Caesa sunt in eo praelio Samnitum triginta  
millia, capta autem quatuor millia cum rege suo. Tandemque Samniticum bellum, 
quod per quadraginta novem annos multa Romanorum clade trahebatur, capti 
ducis destitutione finitum est. Anno subsequente cum Sabinis, Curio consule, 
bellum gestum est: ubi quot millia hominum interfecta, quot capta sunt, 
ipse consul ostendit. Qui cum in senatu magnitudinem acquisiti agri Sabini, 
et multitudinem
-----------------------------------------------------------
 populi referre vellet, numerum explicare non potuit. 
Hinc Dolabella et Domitio consulibus, Lucani, Brutii, Samnites quoque cum 
Hetruscis et Senonibus Gallis facta societate, cum redivivum contra Romanos 
bellum molirentur, Romani ad exorandos Gallos misere legatos. Quos cum 
Galli interfecissent, Cecilius praetor, ob ulciscendam legatorum necem 
et comprimendum tumultum hostium cum exercitu missus, ab Hetruscis Gallisque 
oppressus, periit. Septem praeterea tribuni militum in ea pugna occisi, 
multi nobiles trucidati, decem et octo  millia etiam 
militum Romanorum in illo bello prostrata sunt. Itaque quotiescunque Galli 
exarserunt, cum totis opibus suis Roma detrita est.
        

          CAPUT XXV. Qualiter Alexander monarchiam obtinuerit, et inter 
quos regnum crudeliter adeptum diviserit; quae etiam pars unicuique obvenerit.
Igitur Alexander tribus praeliis quinquagies centena millia ex copiis Persarum 
fudit ut fugerent; interfectoque Dario Asiam obtinuit, Hircanos caeteterasque 
gentes subjugavit, Ornem petram capit, Indum etiam fluvium transgreditur. 
Cum Poro et Axile, Indorum regibus fortissimis conserto praelio dimicat, 
superiorque factus, vicit, Indiamque subjugavit. Postquam vero dominus 
gentium diversarum nuncupatus est, anno aetatis suae trigesimo secundo 
apud Babylonem moritur. Per duodecim namque annos trementem sub se orbem 
ferro pressit. Mortuoque
-----------------------------------------------------------
Alexandro Macedonum duces diversas sortiti sunt provincias mutuisque bellis 
se consumpserunt. Ita per totum Macedoniae regnum, hoc est per universam 
Asiam et plurimam Europae partem, vel maxime Libyae , 
horrendi subito bellorum globi confluxerunt. Qui cum ea praecipua loca 
in quibus exarsere populati sint, reliqua omnia terroris, rumoris, quasi 
fumi caligine, turbaverunt. Ergo ab Alexandro orbem celeriter ac fortiter 
acquisitum dilaniaverunt quatuordecim annis ejus principes, et veluti opimam 
praedam a magno leone prostratam, avidi discerpsere catuli, seque ipsos 
invicem in rixam irritatos praedae aemulatione fregerunt. Quamvis etiam 
Alexandrinorum regum, id est, Aegyptiorum persequi annorum numerum regumque
-----------------------------------------------------------
successiones hinc jam usque ad Caesaris Octaviani monarchiam decreverim, 
tamen quas principes Alexandri partes obtinuerunt ut innotescat curabo. 
Itaque prima Ptholomaeo, Aegyptus et Africa, Arabiaeque pars sorte evenit. 
Confinem huic provinciae Syriam, Laomedon Mitylenus, Ciliciam Philotas, 
Philo Illyrios, accipiunt. Mediae majori Acropatus, minori socer Perdiccae 
praeponitur. Susisaniana  gens Scyno, Phrygia major Antigono Philippi 
filio assignatur. Lyciam et Pamphyliam Nearchus, Cariam Cassander, Lydiam 
Menander sortiuntur. Leonnatus minorem Phrygiam accepit. Thracia et regiones 
Pontici maris Lysimacho, Cappadocia cum Paflagonia Eumeni data. Summa castrorum 
Seleucho
-----------------------------------------------------------
Antiochi filio cessit. Stipatoribus regis satellitibusque Cassander filius 
Antipatri praeficitur. In Bactriana ulteriore et Indiae regionibus praefecti 
priores, qui sub Alexandro esse coeperunt, permanserunt. Seres, inter duos 
amnes Hydaspen et Indum constitutos, Taxiles habuit. In colonias in Syriis 
 conditas Phytagon Agenoris filius mittitur. Parapamenos fines 
Caucasi montis Oxyarches accepit. Arachossi Chedrosique Sybitri decernuntur. 
Drancheos et Areos Statanor, Atrianos  Amintas sortitur, Sogdianos 
Scytheus, Itachanor  Parthos, Philippus Hircanios, Fratrafernes 
Armenios, Thlepolemus Persas, Peucestes Babylonios, Archoas Pelassus , 
Archelaus Mesopotamiam, adepti sunt.
        

          CAPUT XXVI. Mortuo Alexandro rege Macedonum, duces ejus mutuis 
se bellis consumpserunt.
Igitur causa et origo bellorum epistola Alexandri regis fuit, qua jussit 
omnes exsules patriae libertatique restitui. Potentes enim civitatum Graeciae 
timentes ne exsules, recepta libertate, ultionem meditarentur, a regno 
Macedonum defecerunt. Primi Athenienses, contracto triginta millium exercitu 
et ducentis navibus, bellum cum Antipatro, cui Graecia sorte obvenerat, 
gesserunt. Post haec bellum inter Antigonum et Perdicam oritur gravissimum. 
Multis provinciis et insulis ob auxilia vel negata vel praestita dilaceratis, 
diu deliberatum utrum in Macedoniam bellum transferretur, an in Asia gereretur.
-----------------------------------------------------------
Novissime ipse Perdica Aegyptum cum ingenti exercitu petiit: sicque Macedonia, 
in duas partes discurrentibus ducibus, in sua viscera armatur. Ptholomaeus, 
Aegypti viribus et Cyrenensibus copiis instructus, occurrere bello Perdicae 
parat. Perdica cum Ptholomaeo acerbissime congressus, amissis copiis, ipse 
quoque interfectus est. Olympias vero, Alexandri mater, post plurimas principum 
caedes, per Cassandrum, qui Macedoniam obtinuerat, interfecta est. Hercules, 
Alexandri filius, cum matre Roxa, in custodia positus, cum jam quatuordecim 
esset annorum, ab eodem Cassandro occisus est. Antigonus autem eum filio 
Demetrio congressus contra Ptholomaeum et Cassandrum, atque Lysimachum, 
qui Seleuci societate fulti erant, praelio victus est.
-----------------------------------------------------------
Ptholomaeus iterum cum Demetrio navali praelio conflixit, et cum omnem 
pene classem atque exercitum perdidisset, victus in Aegyptum refugit. Hac 
victoria elatus Antigonus, regem se cum Demetrio filio appellari jubet. 
Quod exemplum omnes secuti, regium sibi nomen dignitatemque sumpserunt. 
Igitur Ptholomaeus et Cassander, caeterique alterius factionis duces, cum 
decipi se ab Antigono singillatim viderent, per epistolas invicem confirmantes, 
coeundi in unum tempus locumque condicunt, et bellum adversus Antigonum 
communibus viribus instruunt. Cassander, finitimorum bellis implicitus, 
Lysimachum, clarissimum inter omnes ducem, cum ingenti manu pro se sociis 
in auxilium misit. Seleucus
-----------------------------------------------------------
quoque, ex Asia majore descendens, Novus Antigono hostis accessit. Hic 
siquidem Seleucus plurima per Orientem inter socios regni Macedonici bella 
gessit. Principio Babyloniam bello expugnavit et cepit. Bactriantes  
novis moribus assurgentes perdomuit, transitum deinde in Indiam fecit: 
 post mortem Alexandri, veluti detracto excussoque a cervicibus jugo, 
praefectos ejus occiderat. Adunatis itaque copiis Ptholomaei sociorumque 
ejus, pugna committitur. Cujus quando potentior apparatus, tanto ruina 
gravior fuit. Nam in eam tunc totius pene Macedonici regni vires conciderunt. 
In ipso bello Antigonus occisus est. Sed finis belli hujus initium alterius 
fuit. Nam cum victoribus de praeda non conveniret, iterum in duas pactiones
-----------------------------------------------------------
deducuntur: Seleucus Demetrio, Ptholomaeus Lysimacho jungitur. Cassandro 
defuncto, filius Philippus succedit. Sic quasi ex integro nova Macedoniae 
bella nascuntur. Antigoni filius Demetrius, augmento Graeciae et totius 
Macedoniae elatus, in Asiam transire disponit. Ptholomaeus autem et Seleucus 
et Lysimachus, experti priore certamine quantae vires essent concordiae, 
iterum societate pacta adunatisque exercitibus, bellum in Europam transferunt 
adversus Demetrium. His se comitem et belli socium Pyrrhus rex Epiri jungit, 
sperans Demetrium Macedonia posse depelli. Nec spes frustra fuit: quippe 
exercitu ejus corrupto, ipsoque in fugam acto, regnum Macedoniae Pyrrhus 
invasit. Lysimachus autem, qui Hellespontum regebat, post interfectionem
-----------------------------------------------------------
generi sui et necem filii, assiduis parricidiis cruentatus, a militibus 
propriis deseritur. Qui ad Seleucum transeuntes, hortati sunt eum ut Lysimacho 
bellum inferret. Res namque foedissimi spectaculi erat, duos reges, quorum 
Lysimachus annos natus septuaginta quatuor, Seleucus autem septuaginta 
septem, de eripiendis alterutrum regnis concurrere, in acie stare, arma 
gerere. Ultimum hoc quidem bellum Alexandri commilitonum fuisse quod ad 
exemplum humanae miseriae fuerit reservatum: quippe cum orbem terrarum, 
exstinctis jam triginta et quatuor Alexandri ducibus, soli possiderent, 
angustissimos senectutis ac vitae suae terminos non aspicientes, angustos 
esse imperio suo totius mundi terminos arbitrabantur. In eo bello Lysimachus, 
vel
-----------------------------------------------------------
amissis vel interfectis prius ante hanc pugnam quindecim liberis, postremus 
occisus est. Sic Lysimachi  solutio finis pugnae Macedoniae 
fuit. Sed nec Seleucus quidem tanta victoria impune laetatus est. Nam neque 
ipse post septuaginta septem annos quietem naturalis mortis invenit, sed 
exortam  sibi infeliciter vitam velut immatura morte finivit: 
quippe insistente Ptholomaeo, cujus sororem Lysimachus in matrimonio habuerat, 
insidiis circumventus occisus est. Haec sunt inter parentes, filios, fratres 
ac socios consanguinitatis societatisque commercia. Iisdem etiam diebus 
cum Carthaginenses assidua nec unquam satis prospera adversus Siculos bella 
gererent et
-----------------------------------------------------------
Syracusas urbem Siciliae, tunc florentissimam, obsidione cinxissent, per 
Agathoclem Siciliae regem, miro circumventi ingenio, usque ad extrema desperationis 
adducti sunt. Namque Agathocles, cum apud Syracusas a Carthaginensibus 
obsideretur, ac se neque bello parem instructu copiarum, neque obsidionis 
patientem, stipendiorum sufficientia videret: bene proviso ac melius dissimulato 
consilio, in Africam cum exercitu transiit; ibi finis  quid moliatur 
aperit; deinde quid facto opus sit, docet. Illico unanimiter naves primum 
in quibus venere succendunt, ne qua spes refugiendi foret. Dein cum omnia 
quae direxisset, prosterneret, villas castellaque incenderet, Hannonem 
quemdam cum triginta millibus Poenorum obvium habuit, quem cum
-----------------------------------------------------------
duobus millibus suorum interfecit, ipse autem duos tantum in eo bello perdidit. 
Qua pugna et Afrorum animis increbiliter fractis, et suorum in immensum 
auctis, urbes castellaque expugnat, praedas ingentes agit, hostium multa 
millia trucidat. Castra deinde ad quintum lapidem a Carthagine statuit, 
ut damna rerum opulentissimarum, vastationemque agrorum, et incendia villarum, 
de muris ipsius urbis specularentur. Adjicitur praesentibus malis tristior 
fama. Nam et apud Siciliam deletus cum imperatore Afrorum exercitus nuntiatur. 
Quem revera incautum ac pene otiosum Andro, Agathoclis frater, oppresserat. 
Hoc per totam Africam rumore disperso, non tributariae tantum urbes ab 
his, verum etiam socii reges deficiebant. Inter quos rex quoque Cyrenarum
-----------------------------------------------------------
Asellas pactus est cum Agathocle communionem belli, dum regnum Africae 
ardenter affectat: sed postquam in unum exercitus et castra junxerunt, 
per Agathoclem blandimentis et insidiis circumventus occisus est.
Carthaginenses contractis undique copiis in bellum exarsere. Quibus Agathocles, 
habens secum Asellae copias, congreditur, eosque magno utriusque exercitus 
sanguine, et gravi praelio superat. Hoc certaminis discrimine tanta desperatio 
illata est Poenis, ut nisi in exercitu Agathoclis orta seditio fuisset, 
transfugiturus ad eum Hamilcar  dux Poenorum cum exercitu fuerit. 
Ob quam noxam in medio foro jussu Carthaginensium patibulo suffixus, crudele 
spectaculum suis praebuit. Deinde
-----------------------------------------------------------
cum post mortem Agathoclis Carthaginenses Siciliam instructa classe vastarent, 
a Pyrrho rege Epiri ab Italia accersito, terrestri navalique certamine 
saepe superati, novissime ad Romani bella conversi sunt.
        

          CAPUT XXVII. Qualiter Ptholomaeus, Alexandri successor, Hierosolymam 
dolo ceperit, multosque Judaeorum secum captivos in Aegyptum deduxerit.
Post Alexandrum Ptholomaeus Lagi filius Alexandriae regnat, ut praemisimus, 
annis quadraginta. Namque hic etiam Hierosolymam expugnavit fraudibus et 
dolis civitatem, die sabbatorum ingressus sub specie sacrificii, nequaquam 
Judaeis resistentibus,
-----------------------------------------------------------
quoniam nihil hostile existimaverunt et ideo otiosi et insuspecti segnes 
erant. Qui cum sine labore civitatem apprehendisset crudeliter eis dominabatur 
Testis est orationis meae Ovidius Sabatarcides, qui successorum Alexandri 
facta conscribens, superstitionem Judaeorum, pro qua libertatem amisissent, 
exprobravit, cum haec diceret: Est gens, quae Judaea dicitur, civitatem 
munitam et magnam Hierosolymam detinens, quae contra Ptholomaeum regem 
arma sumere tentavit et propter superfluam superstitionem saevissimum dominium 
pertulit habere. Sabatarcides quidem haec de gente Judaeorum conscripsit. 
Ptholomaeus vero multos captivos a montanis Judaeae vel a vicinis locis 
Hierosolymorum, id est, a Samaria vel Agarizin trahens, ad Aegyptum
-----------------------------------------------------------
commigravit: sed cum cognovisset eos quos ab Hierosolymis abstraxerat, 
firmos jurisjurandi et Dei cultores existere, cum Alexander ad eos legationem 
mitteret, sic respondissent, Dario vivente contra eum arma nequaquam sumere. 
Unde post Darii expugnationem multos ad castella deputavit, et partes cum 
Macedonibus Alexandriae cives statuit fidemque ab ipsis recepit, ut nepotibus 
suis societatem custodirent; cum et alii non pauci Judaei sponte ad Aegyptum 
pervenissent, opulentia locorum Ptholomaeique munificentia invitati. Quorum 
nepotes seditiones contra Samaritas, dum suae gentis patriam oblationem 
servare festinarent, excitabant. Nam Hierosolymitae defendebant, dicentes 
suum templum sanctum existere, et immolationes illuc transmitti
-----------------------------------------------------------
oportere. Sychimitae vero, ad Garizin montem destinari jubebant. Princeps 
vero sacerdotum in Hierosolymis Jonias, Joaddi filius, erat; cujus filius 
eo mortuo, Simeon successor exstitit.
        

          CAPUT XXVIII. De praeliis quae Tarentini contra Romanos, una 
cum Pyrrho Epirotarum rege, qui primus elephantes in Italiam secum duxit, 
gesserunt, et a Romanis victi atque edomiti; et de portentis diversimodis 
quae eo tempore contigerunt. Et quod Italia tunc universa sit Romanis subjecta.
Eodem etiam tempore Tarentinis Romanam forte classem praetereuntem, ex 
spectaculo theatri videntibus, retracta et profligata est ab eis. Nam in 
portum afflictam pertraxerunt. Praefecti navium trucidati sunt, omnes bello 
utiles caesi, reliqui pretio
-----------------------------------------------------------
venditi sunt. His namque causis bellum ingens exortum est inter Romanos 
atque Tarentinos. Ultima haec necessitas adegit Romanos proletarios quoque 
in arma cogere, hoc est, eos qui in Urbe semper sufficiendae prolis causa 
vacabant, militiae ascribere: quippe cum frustra de prole cura est, nisi 
rebus praesentibus consulatur. Itaque irruit in universos Tarentinorum 
fines cum Aemilio consule Romanus exercitus, igni ferroque vastat omnia, 
plurima expugnat oppida, injuriam insolenter acceptam crudeliter vindicat.
Continuo Tarentinos, plurimis finitimorum praesidiis fultos, maxime Pyrrhus 
auxit, qui etiam in se ob magnitudinem virium consiliorumque summam
-----------------------------------------------------------
belli nomenque transduxit. Tarentum vero Lacedaemoniorum opus fuit, Calabriae 
quondam et Apuliae totiusque Lucaniae caput, divitiis, magnitudine, muris, 
portu, ipsoque situ mirabile. Igitur Pyrrhus semigraecam ex Lacedaemoniis 
conditoribus civitatem vindicaturus, venit cum totis viribus Epiri, Thessaliae, 
Macedoniae: incognitisque in id tempus elephantis, mari, terra, viris, 
equis, armis, addito insuper ferarum terrore. Quarum magnitudine ac deformitate 
et novo odore simul ac stridore, Levino consule, in prima pugna consternati 
Romanorum equi, cum incognitas sibi belluas amplius quam erant horrendas 
suspicarentur, fugam stragemque late dederunt.
Hoc bellum in Apulia; deinde in Asculo melius
-----------------------------------------------------------
dimicatum est, Curio Fabricioque consulibus. Jam quippe terror belluarum 
exoleverat, et Gaius Numitius, quartae legionis hastatus, unius promuscide 
abscisa, mori posse belluas ostenderat. Itaque in ipsa pila congesta sunt, 
et in turres vibratae faces tot hostium agmina ardentibus ruinis operuerunt, 
nec alius cladis finis fuit, quam nox dirimeret, postremusque fugientium, 
rex ipse a satellitibus humero saucius in armis suis ruit. Lucaniae pugnae 
ducibus iisdem quibus superius: sed bello et pace, foris et domi, omnem 
in partem Romana virtus tum se approbavit. Cum Pyrrhus ille terribilis 
post tantae pugnae victoriam, intellecta Romanorum virtute, facto foedere, 
quamvis vinceret, in amicitiam recipi voluit, sed abnegavit senatus. Nec 
alia magis quam Tarentina
-----------------------------------------------------------
victoria ostendit populi Romani fortitudinem, senatus sapientiam, ducum 
magnitudinem: nec alius pulchrior in urbem, aut speciosior triumphus intravit. 
Ante hunc diem nihil praeter pecora Volscorum, greges Sabinorum, carpenta 
Gallorum, fracta Samnitum arma viderunt. Tum autem si captivos, Molossi, 
Thessales, Macedones, Brutius, Apulus, Lucanus; si pompam, aurum, purpura, 
signa tabulae Tarentinaeque deliciae.
Sed nihil libentius populus Romanus aspexit quam illas quas timuerat cum 
turribus suis belluas, quae non sine sensu captivitatis, submissis cervicibus, 
victores equos sequebantur. Pyrrhus igitur quarto demum anno quo venerat 
ab Italia victus refugit: qui apud Argos Achaiae urbem florentissimam, 
Spartani
-----------------------------------------------------------
regni aviditate seductus, ictu saxi in praelio occubuit. Tarentini Pyrrhi 
morte comperta, iterum nova adversus Romanos arma sollicitant. Carthaginensium 
auxilia poscunt per legatos, atque accipiunt. Conserto praelio, vicerunt 
Romani. Ubi
-----------------------------------------------------------
jam tunc Carthaginenses, quamvis nondum hostes adjudicati, vinci tamen 
a Romanis se posse senserunt. Quae res occasiones tribuit bellorum atque 
certaminum inter Africanos atque Romanos. Quae bella diu protracta ac nimium 
saevissima utrique experti sunt populi, quamvis demum Romani, cum nimio 
sudore victores exstiterint.
Post Tarentinam vero cladem, Picentes victi Sempronio consule, Sallentini 
vero Picentibus additi victi sunt. Postremi Italorum in fidem Volsci opulentissimi 
Etruscorum hac necessitate pervenerunt, implorantes opem a Romanis adversus 
servos quondam suos qui libertate a dominis data, contra ipsos se erexerant, 
translataque in se republica dominabantur. Sed hi quoque ex consultu senatus, 
duce
-----------------------------------------------------------
Fabio Gurgite, poenas dederunt debitas. Sic demum subjecta atque a Romanis 
domita est Italia. Licet enim dum foris gererentur haec quae praemisimus, 
intus diuturnis morbis ac variis cladibus populus affligebatur Romanus, 
prodigiis etiam eo tempore diversis terrebantur. Nam et sanguis tunc e 
terra scaturiens emanavit, et de fontibus cruor fluxit. De coelo vero lac 
in modum pluviae cecidit: terra etiam tremuit, cum Romani adversus Picentes 
in acie, quantum jactus est teli, constitissent. Quo etiam in tempore: 
censu Romae agitato, inventa sunt civium Romanorum ducenta septuaginta 
millia. Legati Alexandrinorum a Ptholomaeo primum Romam missi amicitiam 
impetraverunt. Ariminus etiam et Beneventus civitates a Romanis conditae 
sunt.

-----------------------------------------------------------
Appius Claudius Caecus Romae clarus habetur, qui aquam Claudiam induxit 
in urbem, et viam Appiam stravit. Serapis ingressus est Alexandriam, Sostratus 
Enidius forum etiam in Alexandria construxit. Seleucus Antiochiam, Laodiceam, 
Seleuciam, Apamiam, Edissam, Beroeam et Pelam urbes condidit, quarum Antiochiam 
duodecimo anno regni sui exstruxit. Igitur postquam Alexandria condita 
est, quae caput est regni Aegyptiorum, Alexander Magnus Macedo annis quinque 
regnavit, ex quo monarchiam orbis obtinuit. Anni vero praecedentes septem 
quibus regnaverat antequam Persarum solveret potentiam, non computantur 
in ordine.
Hic vero ubi Persarum regni finem ostendimus,
-----------------------------------------------------------
Italiamque Romanorum servitio subjectam, finem praesenti statui imponere 
libro. Qui continet in se, a reaedificatione templi usque ad interitum 
Alexandri Magni, annos circiter 186.
          b
        
      


        LIBER QUINTUS.

          CAPUT PRIMUM. Textus narrationis, qualiter Ptholomaeus Philadelphus 
Eleazarum summum sacerdotem Judaeorum honoravit muneribus et templum. Captivos 
etiam Judaeorum ultra centum millia relaxavit. Septuaginta quoque ex senioribus 
sapientissimis ad se venire fecit, et divinas leges interpretari jussit.

------------------------------------------------------------

          Ptholomaeus, qui et Philadelphus, annis XXXVIII. A reaedificatione 
vero templi anni erant transacti ducenti viginti sex. Pontifex vero Judaeorum 
Eleazarus erat, qui pro tali principatus honorem suscepit causa. Defuncto 
principe sacerdotum Onia, filius ejus Simon successor exstitit, qui Justus 
est appellatus propter pietatem quam in Deum, et favorem quem erga regem 
habuisse videbatur. Quo mortuo et filium infantulum relinquente nomine 
Oniam,
-----------------------------------------------------------
frater ejus Eleazarus principatum sacerdotii accepit. Quem Ptholomaeus 
liberaliter muneribus honoravit; quod ex hujusmodi causa contigit: Demetrius 
Phalerius, super bibliothecam constitutus regis, dum studeret omnia per 
universam terram inventa volumina congregare et acquirere, si quid audisset 
dignum industria vel voluntate regis, quem erga collectionem codicum munificenter 
accendi cognoverat: interrogatus a Ptholomaeo quot millia codicum haberet, 
cum viginti millia jam respondisset, sed pauco post tempore usque quinquaginta 
millia posse pervenire, et nuntiatum sibi diceret multa apud Judaeos legum 
eorum esse conscripta, studio et bibliotheca regali digna: Nihil, inquit, 
prohibet tuarum pecuniarum sumptu eas interpretari, ut in
-----------------------------------------------------------
bibliotheca tua illorum quoque leges contineantur. Igitur rex optima Demetrii 
sententia delectatus, scripsit ad principem sacerdotum gentis Judaeae, 
hoc fieri demandans. Aristeus autem, amicus regis necessarius, qui propter 
humilitatem morum ab eo dilectus est, cum saepius ante nisus esset petere 
Ptholomaeum quatinus dimitteret captivos Judaeos qui sub imperio ejus essent; 
tempus hoc petitionis prosperum arbitratus, ante loquitur primatibus custodum 
regis corporis, Sosibio, Tarentino et Andreae: quorum sententia confirmatus 
adiit regem dicens: Minime, rex, oportet vana nos spe negligenter decipi, 
sed veritatem intimare. Nam si legem Judaeorum non tantum transcribere, 
sed etiam interpretari pro tua gratia studemus, habes qua ratione possit 
hoc
-----------------------------------------------------------
fieri, tot Judaeos in regno tuo servientibus, quos benignitatem tuae magnificentiae 
decet a praesenti jugo servitutis absolvere, ac Deo qui leges eis posuit 
pro tui regni tutela mittere. Nam cum multa saepius indagassem, cognovi 
factorem eos omnium Deum colere, quem nos Zena, id est, Jovem, nominamus, 
quod omnibus indulget zen, id est, vivere. Quapropter ad honorem Dei, quem 
maxima religione placant, liberos eos patriae moribusque suis restituere.
-----------------------------------------------------------
Cognosce tamen, princeps, me nec affinem eis esse, nec ab eadem genitum 
natione, ut pro illis hoc suggeram: sed dum omnium hominum factorem Deum 
scirem, suaviter vos benefactores amplecti ad hanc petitionem perveni. 
Postquam hoc Aristaeus locutus est, et rex in eum hilari et ridenti vultu 
conspexit: Quanta, inquit, arbitraris millia posse dimitti? Tunc Andreas 
respondit, cum interesset, et dixit, Paulo plus quam centum millia possunt. 
Non parvam, inquit, a nobis, Aristaee, donationem poscis. Sosibio vero 
cum praesentibus dicente dignum esse munificentia sua si Deo, qui regnum 
ei donavit, has gratiarum vices offerret, propterea laetus jussit ut militibus 
merces annonae praestaretur et pro singulo captivo apud eos constituto 
darentur dragmae centum
-----------------------------------------------------------
et viginti. De quibus etiam praecepta proponere promisit, per quae munificentiam 
suam et Aristaei petitionem confirmaret.
Praeterea voluntas Dei adfuit, per quam non tantum illos qui a patre ejus 
vel exercitu ejus translati fuissent, verum etiam illos qui sub regno ejus 
erant, absolutioni donaret, vel si qui postea supervenissent, pro quorum 
redemptione plus quam quadringenta talenta sunt a rege largita. Ex captivis 
vero et servientibus amplius centum millia remisit in Judaeam. Vigentes 
vero corpore ac aetate numeris militaribus designavit; multos etiam qui 
fidem aulae servare potuissent, in palatio constituit. Ergo Andream, primatem 
custodum sui corporis, et Aristaeum dilectissimos, Hierosolymam direxit, 
per quos primitias
-----------------------------------------------------------
votorum ad templum Domini porrexit, id est, pateras aureas viginti argenteas, 
triginta crateras quinque, mensam vero mirabiliter fabricatam, gemmis pretiosissimis 
insertam. Deo offerenda haec misit vasa, insuper talenta centum pro immolationibus 
et aliis rebus templo necessariis; mandans Eleazaro principi sacerdotum 
eligi viro seniores ex omni tribu, sapientia ac moribus ornatos, sex qui 
legem sibi afferrent Dei, eamque caute ac prudenter interpretando, in Graecam 
transferrent linguam. Ergo cum regis epistola Eleazaro fuisset porrecta, 
nimium liberaliter de benevola voluntate gavisus est, electis senioribus 
viris septuaginta legem ferentes, festinanter misit eos ad regem, postulans 
ut post transcriptionem legis eam caute cum portitoribus remitteret.
-----------------------------------------------------------
Igitur Alexandriam perventum est, et ut Ptholomaeus praesentiam eorum quos 
miserat cum septuaginta senioribus audivit, statim Andream et Aristaeum 
legatos introducere jussit. Qui venientes, epistolas quas a principe sacerdotum 
deportabant obtulerunt; et ea quae verbis eos disserere jusserat, edixerunt. 
Dumque seniores cum donis quae regi deportanda princeps sacerdotum eis 
dederat advenissent in praesentiam Ptholomaei cum voluminibus in
-----------------------------------------------------------
quibus litteris aureis conscriptae leges continebantur, rex eos de codicibus 
percontatus est. Cum revelarent et ostenderent tenuitatem membranae, vel 
incomprehensibilem eorum compaginem, rex miratus est quod ita fuissent 
compacti. Dumque hoc diutius fecisset, Gratias ago, inquit, vobis quidem 
quod venistis, majores vero illi qui vos destinavit; sed ante omnes Deo, 
cujus hae leges venerandae probantur.
Cumque clamassent seniores et hi qui in praesenti erant, orantes prospera 
regi divinitus evenire, nimium delectatus, prorupit in lacrymas. Nam saepius 
natura hoc pro summo gaudio patitur, quod etiam dolentibus solet accidere. 
Et tunc jussit codices primatibus officii designari. Viros autem osculatus,
-----------------------------------------------------------
aequum dixit esse primum ad eos facere sermonem de his pro quibus essent 
vocati. Imo et diem quo ad eum fuissent deducti, clarum singulis annis 
per totum vitae suae tempus se celebrare promisit. Nam evenit eumdem esse 
praesentiae illorum, et victoriae diem quo Antigonum navali praelio vicerat. 
Epulari etiam secum eos praecepit hospitiaque in arce denuntiavit eis omnia 
deputari. Nicanor autem, super susceptionem peregrinorum constitutus, Dorotheum 
vocans qui de his curam habebat, jussit singulis necessaria praeparare. 
Nam ita dispositum a rege fuerat ut alimenta quibus singulae civitates 
utuntur, exhiberentur indulgentia consuetudini peregrinorum ad eos venientium, 
et eis omnia pararentur, quatenus cibis solitis magis delectarentur, ne 
forsan corrupti
-----------------------------------------------------------
extraneis gravarentur.
Quod et circa istos effectum est. Dorotheo vero, quem pro sinceritate vitae 
super hoc rex constituerat, per quem et praeparaverat omnia quae ad hujusmodi 
convivia convenirent, hoc implente, in duas partes eos discumbere praecepit, 
partem quidem mediam eorum ad dexteram suam, reliquos autem post ejus accubitum, 
nihil praetermittens, quod ad eorum honorificentiam pertineret. Postquam 
autem ita discubuerunt, jussit Dorotheo solita ministrare, quibus omnes 
Judaei ad eum venientes utebantur. Tunc itaque sacros praecones et immolatores 
et alios qui vota faciunt recusavit, et unum a senioribus nomine Heliseum 
sacerdotem existentem repetivit facere orationem. Qui in medio stans, regi 
bona et
-----------------------------------------------------------
subjectis ejus optavit, et plausus cum gaudio et clamore omnium surrexerunt, 
et desidentes ad epulationem et delicias, pariter secum epulari jussit. 
Praeterea autem rex, quantum satis ei visum est, coepit philosophari, et 
unumquemque eorum naturales percontari sermones, et ad contemplationem 
quaestionis accendere. Caute illis ad omnia respondentibus, quae eis objecta 
essent et explanantibus, gavisus per duodecim dies hoc convivium construxit. 
Et qui vult singula cognoscere quae in convivio praeparata sunt, legat 
volumina Aristaei quae propter haec conscripserat, et agnoscet. Mirante 
vero eo non tantum rege, sed etiam Menedimo philosopho, destitit. Dicebat 
autem rex maxima bona sibi praesentia
-----------------------------------------------------------
eorum fieri: nam profuisse ei quod didicisset ab illis quemadmodum deberet.
Jussit autem singulis dari talenta, ac deputavit illis qui eos perducere 
ad diversorium deberent. Postquam vero tres excesserunt dies, congregans 
eos Demetrius et transiens pontem, abiit in partes Aquiloni conjunctas, 
conciliumque fecit in domo prope littus stante et apta secretis ad cogitationem 
negotiorum. Ubi eos perducens petebat omnia quae opus habebant ad legis 
interpretationem ipsis praesentibus, ut incessanter opus implerent. Cumque 
illi munificenter et laboriose cautam interpretationem facerent, usque 
ad horam nonam in hoc sedentes ad curam corporis vertebantur. Ita eos invitante 
Dorotheo et opulenter conversationis salubria
-----------------------------------------------------------
praebente, multaque etiam ex his quae regi parabantur, mane ad aulam venientes, 
Ptholomaeum salutabant, et rursus ad eumdem locum redibant, et manus in 
mari lavantes, et seipsos purificantes; ita legis interpretationi vacabant. 
Itaque transcripta lege, et opera interpretationis ad effectum per septuaginta 
duos dies transacta, congregans Demetrius Judaeos omnes, ad locum in quo 
translatae leges fuerant, praesentibus etiam interpretibus legit eas.
Cumque multitudo amplexa legem et seniores ejus interpretes, Demetrium 
eo quod magnarum rerum inventor esse videretur, laudasset, rogavit etiam 
ut praesidibus suis daretur legenda. Et petierunt omnes sacerdotes, interpretes, 
seniores et praepositi gentis,
-----------------------------------------------------------
ut bene interpretata permaneret immobilis. Cumque sententiam laudassent 
omnes, jusserunt si quid aut superfluum, aut nimis aliquid scriptum viderent 
in lege, hoc respicerent, et manifestum facientes emendarent: hoc castigantes 
ut quod semel judicatum fuerat, bene se habere sempiterna memoria permaneret. 
Gavisus ergo rex, et videns voluntatem suam ad utilem rem esse perfectam, 
et delectatus relictis legibus, et sensum et sapientiam et legis labores 
obstupescens, ad Demetrium sermones facere coepit: quod tam mira existente 
legislatione, nemo neque historiographus, nec poeta meminisset ejus. Cui 
Demetrius respondit, neminem ausum fuisse harum legum tangere conscriptionem, 
quod divinae et venerabiles essent. Significabat vero qualiter Theopompus,
-----------------------------------------------------------
volens in historia aliquid de his conscribere, sit mente turbatus plus 
triginta diebus: et cum humilitate a Deo veniam supplicabat, dum inde clementiam 
sibi factam suspicatus esset. Nec non et in somniis vidit quod ei hoc ideo 
accidisset, quia divinas scrutatus esset leges et proferre eas ad homines 
impuros vellet. Cumque conscribere quievisset, recepisset sensum. Referebat 
autem et de Theotecto, tragoediarum poeta, dicens, quia cum nisus fuisset 
in aliquo dramate horum meminisse quae in divino volumine continentur, 
oculis obscuratis, recognovit causam suae caecitatis, et ita liberatus 
est a passione, Deo veniam indulgente. Haec ergo rex pure suscipiens, petivit 
interpretes frequenter ad se de Judaea
-----------------------------------------------------------
proficisci. Hoc enim honorem et donationem ab eo profuturum. Nunc vero 
justum esse dimitti eos dicebat. Sponte autem ad eum venientes, omnia quae 
aequum esset sapientiam eorum impetrare, et pro sua majestate digne largiri 
promisit. Et tunc quidem remisit eos rex, donans unicuique optimas stolas, 
et auri talenta duo, et calicem unius talenti, totumque convivii thorum. 
Principi autem sacerdotum Eleazaro destinavit per eos lectos cum argenteis 
pedibus decem, et convenientem eis supellectilem, et calicem talentorum 
triginta: insuper stolas decem, et purpuram, et coronam decoram, et lineas 
de bysso centum. Praeterea et pateras, et trullam, et libatoria, et crateras 
aureas duas, Deo vovendas. Petivit autem eum et per epistolas, ut si quis 
ex his viris voluisset
-----------------------------------------------------------
reverti ad se, eum permitteret, eo quod nimium delectaretur cum eruditis 
semper habere sermonem, et divitias suas libenter talibus impartiri. Hujusmodi 
quidem regiam magnificentiam ad honorem et gloriam Judaeorum, a Ptholomaeo 
nomine Philadelpho fieri contigit. Impetraverunt autem et a regibus Asiae 
honorem, quoniam cum eis castrametati sunt. Nam Seleucus nomine Nicanor 
in civitatibus quas per Asiam aedificaverat, et in inferiore Syria et ipsa 
metropoli Antiochia republica sua dignos eos effecit, et aequum eis honorem 
cum habitatoribus Macedonibus et Graecis deputavit.
        

          CAPUT II. De diversis inter Romanos et Carthaginenses terra marique 
praeliis, et innumera multitudine ex utrisque partibus hominum interfecta, 
quae continua miserorum bella per annos viginti quinque duraverunt.
Cum haec quae praemisimus sub Ptholomaeo in Judaea atque Aegypto ita se 
haberent, Romani Appium Claudium consulem, Mamertinis auxilia deposcentibus 
contra Ieronem Syracusanum, regem potentissimum, et Poenorum copias, quas 
ipse rex conduxerat, miserunt. Qui tam celeriter Syracusanos Poenosque 
superavit, ut ipse quoque rex, rerum magnitudine perterritus, ante se victum 
quam congressum fuisse prodiderit. Qui cum viribus infractis pacem rogaret, 
multatus argenti talentis ducentis, accepit. Consules vero Hannibalem Poenorum 
imperatorem, dum in Agrigento, Siciliae civitate, obsidione cinxissent, 
ad summam egestatem eum perductum inopia
-----------------------------------------------------------
consumpsisset, nisi Hanno, novus imperator Carthaginensium, cum equitibus 
mille quingentis et triginta millibus peditum, et triginta elephantis, 
ex improviso intercessisset, expugnationemque civitatis paulisper distulisset: 
sed continuo civitas capta est. Poeni maximo bello victi et profligati, 
undecim elephanti in potestatem redacti, Agrigentini sub corona omnes venditi 
sunt. Hannibal senior cum paucis effugit. Qui cum iterum oram Italiae maritimam 
instructa classe septuaginta navium vastaret, Romani et ipsi classem fabricari 
atque instrui praeceperunt, quod Diulus consul celeriter implevit. Nam 
intra quadraginta dies quam arbores caesae erant, centum triginta navium 
classis deducta in ancoris stetit. Asina
-----------------------------------------------------------
Cornelius consul, fraude Punica, dum ad Lipparam insulam perveniret, ab 
Hannibale captus in vinculis necatus est. Quem mox Diulus alter consul, 
ut occisum audivit, commisso navali praelio vindicavit: nam Hannibal, cum 
perditionem sui exercitus cerneret, amissa navi qua vehebatur, scapha subductus 
aufugit. Hanno vero, qui in loco ejus subrogatus fuerat, a Scipione consule 
dehinc interfectus est.
Hinc enim Calarinus consul Romanorum, dum Camarinam Siciliae urbem peteret, 
temere in angustias deduxit exercitum, quas Poenorum copiae jam dudum praestruxerant. 
Qui cum resistere vel evadere non posset, Calpurnii Flammae virtute liberatus 
est. Siciliae namque urbes Romanis subjectae sunt. Consules vero dum in 
Aphricam bellum transferre niterentur,
-----------------------------------------------------------
cum trecentis triginta navibus Siciliam petierunt. Quibus Hamilcar Poenorum 
imperator et Hanno classi praefectus occurrit. Conserto navali praelio, 
Carthaginenses in fugam versi, sexaginta et quatuor naves perdiderunt. 
Victores consules in Aphricam transvecti sunt, primamque omnium Clupeam 
urbem in deditionem receperunt.
Inde Carthaginem petentes, trecenta aut eo amplius castella populati sunt, 
infesta Carthagini signa circumtulerunt. Manlius consul, Aphrica cum victrici 
classe decedens, septem et viginti millia captivorum cum ingentibus spoliis 
Romam revexit. Regulus bellum Carthaginense sortitus, iter cum exercitu 
faciens, haud procul a flumine Bagrada castra constituit. Ubi cum plurimos 
militum, aquandi necessitate
-----------------------------------------------------------
ad flumen descendentes, serpens mirae magnitudinis devoraret, Regulus ad 
expugnandam bestiam cum exercitu profectus est. Sed nil in tergo ejus proficientibus 
jaculis, atque omnium telorum ictu irrito, quae per horrendam squamarum 
cratem, quasi per obliquam scutorum testudinem, labebantur, mirumque in 
modum ne corpus laederetur ipso corpore pellebantur, cum insuper magnam 
multitudinem morsu communi, impetu proteri, halitu etiam pestifero exanimari 
videret, balistas deferri imperat, per quas murale saxum, spinae ejus incussum, 
compagem totius corporis solvit. Bestia ergo, quae tam diu tot jaculis 
invulnerabilis obstitit, ad unius saxi ictum debilis cessit, et mox circumventa 
telis, facile oppressa est. Corium autem ejus Romam devectum, quod fuisse
-----------------------------------------------------------
centum viginti pedum ferunt, aliquandiu cunctis miraculo fuit.
Regulus adversum tres imperatores, id est, Hasdrubales duos, et accitum 
ex Sicilia Hamilcarem, atrocissimum bellum gessit: in quo caesa sunt Carthaginensium 
decem et septem millia, capta autem quinque millia, octo et decem elephanti 
adducti, oppida octoginta duo in deditionem cessere Romanis. Carthaginenses, 
fracti bellis et cladibus exinaniti, pacem a Regulo poposcerunt. Sed cum 
intolerabiles et duras conditiones pacis audissent, tutius rati sese armatos 
mori quam miseros vivere, pretio non soluto, Hispanorum vel Gallorum auxilia, 
quae jam dudum plurima habebant, sed etiam Graecorum comparanda
-----------------------------------------------------------
duxerunt. Itaque Xantippum Lacedaemoniorum regem cum auxiliis accitum, 
ducem bello praefecerunt. Xantippus inspectis Poenorum copiis atque in 
campum deductis, longe in melius mutato apparatu, pugnam cum Romanis conseruit. 
Ingens ibi ruina Romanorum virium fuit. Nam triginta millia militum Romanorum 
in ille tunc congressione prostrata sunt. Regulus ille dux vir nobilis 
cum quingentis viris captus est, et in catenas conjectus. Decimo demum 
anno Punici belli nobilis triumphum Carthaginensibus praebuit. Xantippus, 
tam audacis facti conscius, rerum instabilium mutationem timens, illico 
ex Africa migravit in Graeciam. Igitur Aemilius Paulus et Fulvius Nobilior 
consules, audita captivitate Reguli et clade exercitus Romani, transire 
in Africam
-----------------------------------------------------------
cum classe trecentarum navium jussi, Clupeam petunt. Eo confestim Carthaginenses 
cum pari classe venerunt. Nec differri potuit navale certamen. Centum et 
quatuor naves Carthaginensium dimersae, triginta cum pugnatoribus captae: 
praeterea triginta et quinque millia militum ex ipsis caesa sunt. Romanorum 
autem novem manibus depressis, mille centum periere milites. Consules apud 
Clupeam castra posuerunt. Duo Hannones, imperatores Poenorum, eo rursus 
cum magno exercitu convenerunt, praelioque commisso novem millia militum 
perdiderunt.
Sed ut tunc apud Romanos nunquam diuturna felicitas erat, nam qualescunque 
successus magnis continuo malorum molibus obruebantur. Cum Romana classis 
ad Italiam praedis onusta remearet, infando
-----------------------------------------------------------
naufragio eversa est. Nam de trecentis navibus ducentae viginti perierunt, 
octoginta vix, abjectis oneribus, liberatae sunt. Hinc Hasdrubal, novus 
Carthaginensium imperator, cum elephantis centum triginta, et equitum peditumque 
amplius triginta millibus, Lilibeum venit ex Aphrica, et continuo cum Metello 
consule apud Panhormum pugnam conseruit. Sed Metellus vim magnam belluarum 
timens, prius eas, magno usus consilio, vel in fugam vel in mortem egit, 
et sic facile, quamvis magnam, vim hostium superavit. Viginti millia Carthaginensium 
in eo praelio caesa sunt. Elephanti quoque sex et viginti interfecti, centum 
et quatuor capti, et per Italiam ducti, maximum Italicis gentibus spectaculum 
praebuerunt. Hasdrubal cum paucis Lilibeum profugit, atque absens a Poenis
-----------------------------------------------------------
capite damnatus est. Post haec fessi tot malis Carthaginenses, petendam 
esse pacem a Romanis decreverunt. Ad quam rem Attilium Regulum ducem Romanorum, 
quem jam per quinque annos captivum detinebant, inter caeteros legatos 
praecipue mittendum putaverunt; quem non impetrata pace ab Italia reversum, 
resectis palpebris, illigatum in machina, jugulando  necaverunt. 
Interea Lutatius cum classe trecentarum navium in Siciliam transvectus, 
dum apud Drepanum civitatem pugnam conseruisset, transfixo femore acerrime 
, cum jam obrueretur, ereptus est. Porro autem Poeni cum quadringentis 
navibus magnisque copiis ad Siciliam, duce Hannone, concurrunt. Nec tamen 
Lutatius segnior,
-----------------------------------------------------------
imo consilia Poenorum, mira celeritate praevenit. Postquam proximae sibi 
utrorumque classes apud Aegades insulas, per totam noctem interjectis propemodum 
anchoris, constiterunt, orta luce, prior Lutatius signum bello dedit. Crudescente 
pugna victus Hanno navem avertit, et dux fugae primus fuit. Aliquanta cum 
eo pars exercitus sui Aphricam petiit, alii confugere Lilibeum. Sexaginta 
et tres Punicae naves captae sunt, centum viginti quinque demersae, triginta 
duo millia hominum capta, caesa quatuordecim millia fuere. Romanorum autem 
duodecim naves demersae sunt. Lutatius deinde ad Ericinam civitatem, quam 
Poeni tenebant, venit, ibique multos  Carthaginensium 
conserta pugna interfecit. Tunc Carthaginenses praecipiti festinatione 
ad
-----------------------------------------------------------
Lutatium consulem ac deinde Romam mittunt, orant pacem. Quam conditionibus 
ante propositis illico consequuntur. Conditiones autem erant ut Sicilia 
Sardiniaque decederent, proque impensis bellicis puri argenti tria millia 
talentorum Euboicorum, aequis pensionibus, per annos viginti penderent. 
Hujus pacis conditio habita est post annum tertium et vicesimum ex quo 
bellum Punicum primum fuerit inchoatum.
        

          CAPUT III. Quo tempore ignis et inundatio aquarum insolita pene 
Urbem deleverunt.
Quo etiam tempore diversae ignium aquarumque clades pene consumpserunt 
Urbem. Nam Tyberis, insolitis auctus imbribus, et ultra opinionem vel diuturnitate
-----------------------------------------------------------
vel magnitudine redundans, omnia Romae aedificia in plano posita delevit. 
Ignis etiam, incertum unde surrexerit, plurimas civitatis partes pervagatus, 
hominum domorumque miserabilem stragem fecit. Dehinc cum omnia in circuitu 
fori depopularetur, aedem Vestae corripuit: ignem illum, qui aeternus putabatur, 
temporarius ignis oppressit. Quibus diebus argenteus nummus primum in Urbe 
est figuratus. Antiochus vero, qui et Soter, post Seleucum in Syria et 
Asia regnabat: quoniam Seleucus, Demetrio capto in Sicilia, destructo regno 
Asiae, ex utroque regno, id est Asiae et Syriae, unum fecerat imperium.
        

          CAPUT IV Regnante Ptholomaeo Evergete, Jesus librum Sapientiae 
composuit, Josephus autem Judae regis gratiam in tantum promeruit, ut dux 
non solum Judaeae et Samariae, sed etiam Syriae et Phaenicis constitueretur.
Ptholomaeus Evergetes annis viginti sex. A reaedificatione vero templi, 
anni erant transacti ducenti sexaginta quatuor, sub quo Jesus filius Sirach 
Sapientiae librum composuit. Principatum vero sacerdotii, defuncto Eleazaro, 
patruus ejus Manasses suscepit. Cujus post vitae finem, Onias successit, 
filius existens Simonis, cognomine Justi. Qui Simon frater Eleazari, sicut 
praediximus, erat. Qui Onias, parvulus mente et pecuniis avarus existens, 
pro populo regium vectigal, quod patres ejus ex propriis dabant expensis,
-----------------------------------------------------------
id est viginti talenta pecuniarum non reddens, ad iram regem Ptholomaeum 
commovit. Qui per legatum Oniam culpans non reddentem tributa, interminabatur 
ad jugera terram Judaeorum metiri, et milites illuc ad habitandum mittere 
velle, si non illico ejus consueta redderentur tributa. Quae res Judaeis 
maximum incussit pavorem, quamvis Oniam, avaritiae deditum, minime flecteret. 
Sed dum haec ejus sororis filius Josephus cognovisset, ultro se legatum 
ad Ptholomaeum populi necessitate obtulit, vir sagacissimus et inter suos 
nobiles. Qui apud Ptholomaeum tantam promeruit ob plurima familiaritatem 
obsequia, ut non solum populum suum ab imminenti liberaret periculo, sed 
etiam dux Judaeae atque humilis Syriae seu finitimarum regionum constitueretur:
-----------------------------------------------------------
is namque viginti et duobus annis Syriae tributa et Phoenicis atque Samariae 
dispensavit. Qui populum Judaeorum a paupertate et debilitate ad clarissimas 
rerum causas usque perduxit. Defuncto autem Josepho, populum contigit Judaeorum 
seditionem pati propter filios ejus. Nam majores natu, livore excitati 
invidiae adversus Hircanum, ultimum Josephi filiorum propter sagacitatem 
atque animi agilitatem, seu gratiam quam apud Ptholomaeum regem adeptus 
fuerat, bellum gerentibus dissensit ab invicem multitudo. Plures quidem 
majoribus auxilium ferebant cum principe sacerdotum Simone, qui cognatus 
eorum et affinis erat. Hic enim Simon principatum sacerdotii, defuncto 
ejus patre Onia, susceperat. Igitur Hircanus descendens ab Hierosolyma 
trans Jordanem,
-----------------------------------------------------------
ubi turrim aedificavit fortissimam, ex lapide albo construens eam, et totam 
usque ad terram sculpsit, animalibus diversis et reliquis mirabilibus aedificiis 
locum munivit, quem Tyrum nuncupavit.
        

          CAPUT V Eodem tempore Parthi a jugo Macedonum recedunt, Romani 
per anni unius spatium pacifice sine bello degerunt: quod eis non contigerat 
per annorum spatium 450, id est, a tempore Numae regis. Hinc sequuntur 
ingentia et gravia bella, quae inter Romanos et Gallos atque Histros, Illyriosque 
gesta sunt.
Parthi vero eo tempore ab imperio Macedonum recesserunt, quibus regnavit 
primus Arsaces, unde et Arsacides dicti. Macedoniae vero Demetrius, post 
Antigonum regnavit. Apud Romanos vero, post
-----------------------------------------------------------
primum Punicum bellum, Romani per anni spatium sine bellicis conflictationibus 
quieverunt, portaeque Jani clausae sunt, post annos scilicet 450, id est, 
a Numa successore Romuli, sub quo pacifice degerant, usque ad praedictum 
tempus. Hinc sequenti anno Romanorum legati ab Illyricis interfecti sunt, 
post cum ipsis atrocissimum bellum gestum est, in quo multis oppidis populisque 
deletis, reliqui se Fulvio et Posthumio consulibus dediderunt. Hinc senatus 
magna fortitudine consternatus, defectione Cisalpinae Galliae, cum etiam 
ex ulteriori Gallia ingens adventare exercitus nuntiaretur, maxime gestatorum, 
quod nomen non gentis, sed mercenariorum Gallorum est, itaque permoti consules 
totius Italiae
-----------------------------------------------------------
ad praesidium imperii contraxere vires. Quo facto, in utriusque consulis 
exercitu 800,000 armatorum fuisse referuntur, sicut Fabius historicus, 
qui eidem bello interfuit, scripsit, ex quibus Romanorum et Campanorum 
fuerunt peditum 348,200, equitum vero 26,600, et caetera multitudo sociorum 
fuit. Commisso praelio apud Arretium, Attilius consul occisus est, 800,000Romanorum. 
Nec saltem tanta, quanta eos terrere debuit caesa sui parte fugerunt. Nam 
3000 eorum tunc interfecta historici tradunt. Quod ideo ignominiosius turpiusque 
est, tam paucis amissis, tanta agmina diffugisse, quia se in aliis victoriis, 
non viribus animorum praevaluisse, sed bellorum experientia proventibus 
prodiderunt. Quis enim crediderit in exercitu Romanorum
______________________________________________________________________
     2: ( al. 780,000)

-----------------------------------------------------------
numerum istum fuisse saltem, non dico fugisse? Post haec secundum cum Gallis 
praelium gestum est, in quo plane 40,000 Gallorum trucidata sunt. Sequenti 
anno Manlius Torquatus et Fulvius Flaccus consules primi trans Padum Romanas 
duxere legiones. Pugnatum est ibi cum insubribus Gallis, quorum interfecta 
sunt 23,000, 5000 capta sunt. Eo deinde anno qui huic proximus fuit, dira 
miseram urbem terruere prodigia. Misera utique, quae hinc fremitu hostium 
inde nequitia daemonum terrebatur. Namque in Piceno, flumen sanguine effluxit, 
et apud Tuscos coelum ardere visum est, et Arimini nocte multam lucem claram 
effulsisse, ac tres lunas distantibus coeli regionibus exortas apparuisse. 
Tunc quoque magno terrae motu Caria et
-----------------------------------------------------------
Rhodus insulae adeo concussae sunt, ut, labentibus vulgo tectis, ingens 
quoque ille colossus rueret. Eodem anno Flaminius consul, contemptis auspiciis, 
quibus pugnare prohibebatur, adversum Gallos conflixit et vicit. In quo 
bello 9000 Gallorum caesa, 17,000 capta sunt. Post haec Claudius consul 
gestatorum 30,000 delevit, ubi etiam ipse Judomarum regem in primam aciem 
progressus occidit, et inter multa Insubrium, quae ad deditionem coegerat 
oppida, Mediolanum quoque urbem florentissimam cepit. Deinde Histri novi 
hostes excitati sunt, quos Cornelius Minutiusque consules multo quidem 
Romanorum sanguine subegerunt. Quibus diebus Q. Ennius poeta claruit: qui 
Romam translatus habitavit in monte Aventino, parco admodum sumptu, et
-----------------------------------------------------------
unius ancillae ministerio contentus, Zeno stoicus moritur, Antigonus vero 
successor Demetrii, Macedonum rex, Atheniensibus libertatem reddidit.
        

          CAPUT VI. Ptholomaeo Philopatre regnante, Judaeorum 60,000 ab 
Antiocho sunt interfecta, et ea ab eo passi sunt, quae in tertio continentur 
Machabaeorum libro.
Ptholomaeus Philopater, annis 17.A reaedificatione vero templi, anni 290 
erant. Sub hoc item principe victi Judaei, et 60,000 eorum caesa ab Antiocho 
rege Syriae, et ea quae in tertio Machabaeorum libro scripta sunt evenisse 
referuntur. Igitur Judaeos eo in tempore ab Antiocho Magno Asiam regente 
multa contigit tolerasse mala, dum terra eorum diversis
-----------------------------------------------------------
calamitatibus subjaceret, cum illis qui humilem Syriam habitare videbantur. 
Nam cum Antiochus pugnasset contra Eupatorem Ptholomaeum, et ejus filium 
Ptholomaeum, cognomine Epiphanem, laborare contigit Judaeos, Antiocho vincente 
eadem pati, ut pares existerent navi turbatae et tempestatibus fluctuanti, 
dum inter felicitatem et calamitatem Antiochi fuissent communiter constituti. 
Cumque vicisset Ptholomaeum Antiochus, Judaeam capiens crudeliter eam afflixit. 
Pontifex vero Judaeorum Onias erat, existens filius Simonis, ad quem rex 
Spartanorum (id est, Lacedaemoniorum) Arius nomine legationem direxit, 
et epistolas, in quibus continebatur Judaeos et Lacedaemones ex uno exstitisse 
genere, et familiaritatem cum Abraham socialiter habuisse;
-----------------------------------------------------------
justum ergo esse ut fratres existerent, et per legatos quae necessaria 
adjudicarent peterent, eorumque propria reputarent communia. Rex vero Macedonum 
Philippus erat.
        

          CAPUT VII. Quibus diebus infestissimus Romanorum hostis Hannibal, 
cum copioso exercitu de Hispania profectus, in Italiam venit. In qua decem 
et tres annos continuo perseverans, quam gravia et quanta cum Romanis gesserit 
bella, Romanosque attriverit usque ad ultimam pene desperationem. Et qualiter 
ab Italia revocatus in Aphricam, et in ea victus sit a Scipione, cum ante 
victor frequentissime exstitisset. Et dum a domestico Romani premerentur 
hoste quem in patria ferre nequibant, cum quibus externis populis susceperit 
bella.
Igitur Romani infestissimum atque intolerabilem
-----------------------------------------------------------
hostem Hannibalem eo tempore perpessi sunt. Quod eo modo contingit: Carthaginenses 
namque graviter ferebant quod dudum domini gentium insularumque tributa 
darent, quae prius accipere solebant. Urebant nobilem populum ablatum mare, 
insulae raptae. Hinc ultionem puer Hannibal ad aram juraverat patris sui 
Hamilcaris. Igitur in causam belli Saguntus Hispaniae nobilis et opulenta 
civitas amica Romani populi electa est. Quam Hannibal, causas novorum motuum 
quaerens, primum bello petiit, deinde obsidione cinxit, fame excruciavit, 
octavo demum mense delevit. Legatos etiam quos Romani propter sociam civitatem 
direxerant, a suo injuriosissime conspectu absterruit. Inde Pirineum montem 
transgressus, inter ferocissimas Gallorum gentes, ferro
-----------------------------------------------------------
viam aperuit, et nono demum die a Pirineo ad Alpes pervenit, ubi dum montanos 
Gallos repellere eum ab ascensu obnitentes bello superat, atque invias 
rupes igni ferroque rescindit, ibi triduo commoratus, quinto demum die, 
cum maximo labore ad plana pervenit. Fuisse tunc exercitum ejus in 100,000 
peditum, et 20,000 equitum, definiunt. Scipio consul Hannibali primus occurrit, 
commissoque praelio apud Ticinium ipse Scipio graviter vulneratus, per 
Scipionem filium admodum praetextatum (qui post Aphricanus cognominatus 
est) ab ipsa morte Poenorum dux liberatus evasit. Caesus est ibi omnis 
pene Romanus exercitus.
Pugnatum deinde eodem consule ad flumen Trebiam,
-----------------------------------------------------------
iterumque Romani pari clade superati sunt. Sempronius consul, cognito collegae 
casu, a Sicilia cum exercitu rediit. Qui similiter apud eumdem fluvium 
congressus, amisso exercitu, pene solus evasit. In eo tamen bello etiam 
Hannibal sauciatus est. Qui postea cum in Hetruriam primo vere transiret, 
in summo Appennino tempestate correptus, biduo continuo immobiliter cum 
exercitu nivibus conclusus et onustus obriguit: ubi magnus hominum numerus, 
jumenta complurima, elephanti autem pene omnes frigoris acerbitate perierunt. 
At vero alter tunc Scipio, frater consulis Scipionis, in Hispania plurima 
bella gessit. Magonem quoque Poenorum ducem bello vicit et cepit. Diris 
tunc etiam Romam prodigiis territi sunt. Nam et solis orbis
-----------------------------------------------------------
minui visus est, et apud Arpos parmae in coelo visae, sol quoque pugnasse 
cum luna apud Capemenas, interdiu duas lunas ortas, in Sardinia sanguine 
duo scuta sudasse, apud Falices coelum scindi velut magno hiatu visum, 
apud Antium metentibus cruentas spicas in corbem decidisse. Igitur Hannibal 
sciens Flaminium consulem solum in castris esse quo celerius imparatum 
obrueret, primo vere progressus arripuit propiorem, sed plaustrem viam, 
et tunc forte Sarnus late redundans pendulos et dissolutos campos reliquerat. 
De quibus dictum est:. . . . . Et quae rigat aequora Sarnus.
In quos cum exercitu progressus Hannibal, nebulis, maxime quae de palude 
exhalabantur, prospectum offerentibus, magnam partem sociorum jumentorumque
-----------------------------------------------------------
perdidit. Ipse autem uni elephanti qui solus superfuerat supersedens, vix 
difficultatem itineris evasit. Sed oculum (quo jamdudum aeger erat) violentia 
frigoris, vigiliarum ac laboris, amisit. Ubi vero proximus castris Flaminii 
consulis fuit, vastatione circumjacentium locorum Flaminium in bellum excitavit. 
Haec pugna ad Transimennum lacum facta est, ubi exercitus Romanus infelicissime 
arte circumventus Hannibalis, funditus trucidatus est
Ipse quoque consul occisus est, 25,000 Romanorum in eo praelio caesa, 6000 
capta referuntur. De exercitu Hannibalis 2000 ceciderunt.
Famosum hoc apud Transimennum lacum certamen fuit, tanta clade Romana maxime, 
cum ita intentus pugnantiumexstiterit,
______________________________________________________________________
     3: ( Al., pugnantium animus)

-----------------------------------------------------------
ut gravissimum terraemotum, qui tunc forte tam vehemens factus est, ut 
urbes diruisse, montes transtulisse, discidisse rupes, et flumina retrorsum 
coegisse referatur, pugnantes omnino non senserint. Hinc consules Lucius 
Aemilius, Terentius Varro, contra Hannibalem missi sunt.
Sed impatientia Varronis consulis infelicissime apud Cannas, Apuliae vicum, 
omnes pene Romanae spei vires perierunt. Nam in ea pugna 44,000 Romanorum 
interfecta sunt. Quanquam de exercitu Hannibalis magna pars caesa est, 
nullo tamen Punico bello Romani adeo ad extremam internecionem adducti 
sunt. Periit enim in eo bello consul Aemilius Paulus, consulares autem 
praetorii viri 20 interfecti
-----------------------------------------------------------
sunt: senatores vel capti vel occisi sunt 30, nobiles viri 300, pedestrium 
militum 40,000, equitum 3,500. Varro consul cum 50 equitibus Venusium fugit. 
Nec dubium est ultimum illum diem Romani status futurum fuisse, si Hannibal 
mox post victoriam ad pervadendam urbem contendisset. Hannibal in testimonium 
victoriae suae tres modios annulorum aureorum Carthaginem misit, quos ex 
manibus interfectorum equitum Romanorum senatorumque detraxerat.
Usque adeo autem ultima desperatio reipublicae apud residuos Romanos fuit, 
ut senatores de relinquenda Italia sedibusque quaerendis consilium ineundum 
putarent. Quod auctore Cecilio Metello confirmatum fuisset, nisi Cornelius 
Scipio, tribunus tunc
-----------------------------------------------------------
militum, idem qui post Aphricanus, districto gladio eum deterruisset, ac 
potius pro patriae defensione in sua verba jurare coegisset. Romani ad 
spem vitae quasi ab inferis respirare ausi, dictatorem decimum Junium creant. 
Qui delecto habitu ab annis decem et septem, immaturae inordinataeque militiae 
quatuor legiones undecunque contraxit.
Tunc etiam servos spectati roboris ac voluntatis , vel, 
si ita opus fuit, publico pretio emptos sub titulo libertatis, sacramento 
militiae adegit, et arma quae deerant templis detraxerunt, egenti aerario 
privatae opes refusae sunt. Ita equester ordo, ita plebs trepida, oblita 
studiorum, in commune consuluit. Junius itaque dictator, antiquum quoque 
Romanae miseriae factum recolens, per supplementa
-----------------------------------------------------------
exercitus edicto, velut asylo patefacto, homines quicunque sceleribus ac 
debitis obnoxii essent, impunitate promissa, militiae mancipavit. Quorum 
numerum ad 6000 virorum fuit. Campania vero, vel potius omnis Italia, ad 
Hannibalem, desperata penitus Romani status reparatione, defecit. Post 
hoc Lucius Posthumus praetor adversus Gallos pugnare missus, cum exercitu 
caesus est. Deinde Sempronio Graccho, Q. Fabio Maximo consulibus, Claudius 
Marcellus ex praetore proconsul designatus, Hannibalis exercitum praelio 
fudit primusque post tantas reipublicae ruinas spem fecit Hannibalem posse 
superari. Scipiones autem in Hispania Hasdrubalem Poenorum imperatorem 
ad Italiam exercitum comparantem gravissimo bello oppresserunt. Nam
-----------------------------------------------------------
35,000 militum de exercitu ejus, vel caede, vel captione minuerunt. Celtiberos 
milites quam prima externam manum Romani in castri habere coeperunt, pretio 
sollicitatos ab hostium societate in sua castra duxerunt.
Sempronius Gracchus proconsul ab hospite suo Lucano quodam in insidias 
inductus occisus est. Centenimus Paenula centurio decerni sibi ultro bellum 
adversum Hannibalem petiit, a quo cum 8000 militum quos in aciem adduxerat 
caesus est. Post hunc Gneus Fulvius praetor ab Hannibale victus, amisso 
exercitu, vix evasit. Eo tempore cum unum domesticum, ut diximus, bellum 
ferre nullo modo posset, tria insuper transmarina bella fuisse suscepta,
-----------------------------------------------------------
unum in Macedonia contra Philippum potentissimum Macedoniae regem; alterum 
in Hispania contra Hasdrubalem Hannibalis fratrem; tertium in Sardinia 
contra Sardos, et alterum Hasdrubalem Carthaginensium ducem; extra hoc 
quartum Hannibalis, quo in Italia premebantur, et tamen fortis in alterutrum 
desperatione in meliora profecit. Nam in his omnibus desperando pugnarunt, 
pugnando vicerunt. Decimo anno postquam Hannibal in Italiam venerat, Gneo 
Fulvio Publio consule, Hannibal de Campania movit exercitum, et cum ingenti 
clade omnium, per Sedecinum Suessanumque agrum via Latina profectus ad 
Anianum fluvium tribus milliaribus ab Urbe consedit, incredibili totius 
civitatis metu, cum senatus populusque curis trepidus, matronae
-----------------------------------------------------------
quoque amentes pavore, per propugnacula currerent, et convehere in muros 
saxa, primaeque pro muris pugnare gestirent. Ipse autem Hannibal cum expeditis 
equitibus usque ad portam Collatinam infestus accessit. Deinde omnes copias 
in aciem direxit. Sed et consules Fulvius cum proconsule non detrectavere 
pugnam. At ubi expositae utrinque acies constiterunt in conspectu Romae 
praemium victoris futurae, tantus subito se imber e nubibus grandine mistus 
effudit, ut turbata agmina, vix armis retentis, in sua se castra colligerent. 
Deinde cum, serenitate reddita, in campum copiae atque aciem redissent, 
rursum violentia fusa tempestas, majore metu mortalium audaciam coercuit, 
territosque exercitus refugere in tentoria coegit. Tunc
-----------------------------------------------------------
conversus in regionem Hannibal dixisse fertur, potiundae sibi Romae modo 
voluntatem non dari, modo potestatem. At vero in Hispania, ambo Scipiones, 
a fratre Hasdrubalis interfecti sunt. In Campania Capua capta est a Q. 
Fulvio proconsule. Principes Campanorum veneno mortem sibi consciverunt, 
senatum omnem Capuae etiam prohibente senatu Romano, Fulvius Sulpicius 
necavit. Interfectis in Hispania Scipionibus, cum omnibus incusso pavore 
cunctantibus Scipio se admodum adolescens ultra obtulisset, et pecuniae 
penuria esset aerarii, Claudio Marcello et Valerio Levino auctoribus, qui 
tunc consules erant, aurum argentumque signatum ad quaestores palam omnes 
senatores in publicum contulerunt, ita ut nihil praeter annulos singulos, 
bullasque
-----------------------------------------------------------
sibi ac filiis, et deinde per filias uxoresque suas singulas tantum auri 
uncias et argenti non amplius quam singulas libras relinquerent. Scipio 
Aphricanus annis natus 23 imperium in Hispaniam proconsulare sortitus, 
ultionem praecipue patris et patrui animo intendens, Pyrrhineum transgressus, 
primo impetu Carthaginem novam cepit, ubi stipendia maxima, praesidiaque 
valida, copiae auri argentique magnae Poenorum habebantur. Ibi etiam Magonem 
fratrem Hannibalis captum cum caeteris Romam misit. Levinus consul ex Macedonia 
rediens, Agrigentum urbem Siciliae expugnavit, ibique Hannonem Aphrorum 
ducem cepit, 40 civitates in deditionem accepit, 26 expugnavit. Hannibal 
in Italia Gneum Fulvium
-----------------------------------------------------------
proconsulem, 11 praeterea tribunos, et 14,000 militum interfecit. Marcellus 
consul cum Hannibale triduo continuo dimicavit. Prima die pari pugna discessum 
est, sequenti victus consul, tertio victor, 8,000 hostium interfecit, ipsum 
Hannibalem cum reliquis fugere in castra compulit. Fabius Maximus consul 
Tarentum, quae a Romanis desciverat, iterum expugnavit et cepit, ibique 
ingentes copias Hannibalis cum ipso duce ejus Carthalone delevit, 30,000 
hominum captivorum vendidit, et pretia in fiscum retulit. Sequenti anno 
in Italia Claudius Marcellus consul ab Hannibale cum exercitu occisus est. 
Scipio in Hispania Poenorum ducem Hasdrubalem vicit, et castris exuit. 
Praeterea 80 civitates aut deditione aut bello in potestatem redegit; Aphris 
sub corona
-----------------------------------------------------------
venditis sine pretio dimisit Hispanos. Hannibal utrumque consulem Marcellum 
et Crispinum insidiis circumventos interfecit. Claudio Nerone et Marco 
Libio Salinatore consulibus, cum Hasdrubal Hannibalis frater ab Hispaniis 
per Gallias ad Italiam veniret, jussusque a Carthaginensibus ut fratri 
cum copiis jungeretur, magna secum auxilia Hispanorum Gallorumque deduceret, 
et cum maturato adventu descendisset jam ex Alpibus, consulibus proditus 
fuisset, ab exercitu Romano ignorante Hannibale praeventus, cum omni exercitu 
suo interfectus est. Nam 58,000 de exercitu Hasdrubalis ibi occisa sunt, 
capta sunt 5,400, Romanorum autem civium 3,000 inter eos reperta atque 
revocata sunt. Quod victoribus consulibus solatio fuit. Nam et ab exercitu 
eorum 13,000
-----------------------------------------------------------
ceciderunt, Hannibali caput fratris sui Hasdrubalis ante castra projectum 
est. Quo viso et simul clade Poenorum cognita, anno 13 cum in Italiam venerat, 
refugit in Brutios. Post haec anno continuo inter Hannibalem et Romanos 
quies a tumultu bellorum intercessisse visa est, quia inquietudo morborum 
in castris erat, et gravissima pestilentia uterque exercitus agebatur. 
Interea Scipio universa Hispania a Pyrrheneo usque ad Oceanum in provinciam 
redacta, Romam venit. Consul cum L. Crasso creatus, in Aphricam transiit, 
Hannonem Hamilcaris filium ducem Poenorum interfecit, exercitum ejus partim 
caede, partim captivitate disperdidit. Nam 11,000 Poenorum eo praelio occidit. 
Sempronius consul cum Hannibale congressus et victus refugit, Scipio in
-----------------------------------------------------------
Aphrica aggressus hyberna Poenorum atque alia Numidarum, quae utraque haud 
procul ab Utica erant, nocte concubia fecit incendi.
Poeni trepidi cum casu accidisse ignem putarent, inermes ad exstinguendum 
concurrerunt: quare ab armatis facile oppressi sunt. In utrisque 40,000 
hominum igni ferroque consumpta sunt, capta 5,000, duces ipsi miserabiliter 
ambusti aegre effugerunt; Hasdrubal imperator Carthaginem profugus venit. 
Itaque Sifax et Hasdrubal mox plurimum reparavere exercitum: atque iterum 
cum Scipione congressi sunt, victique fugerunt. Sifacem fugientem Lelius 
et Masimissa ceperunt, caetera multitudo Cirtam fugit. Quam Masinissa oppugnatam 
in deditionem recepit,
-----------------------------------------------------------
Sifacem ad Scipionem vinctum catenis deduxit. Quem Scipio cum ingentibus 
spoliis plurimisque captivis perducendum Lelio tradidit. Hannibal redire 
in Africam missus, ut fessis Carthaginensibus subveniret, flens reliquit 
Italiam, omnibus Italici generimilitibus, qui sequi nollent, interfectis, 
cum ad Africanum littus propinquaret, jussus quidam e nauticis ascendere 
in arborem navis atque inde speculari quam regionem teneret, sepulcrum 
dirutum se prospexisse respondit. Abominatus dictum Hannibal, deflexo cursu 
ad Leptim oppidum copias exposuit. Qui continuo refecta multitudine Carthaginem 
venit. Deinde colloquium Scipionis petiit. Ubi cum se diu attoniti, admiratione 
mutua, duo clarissimi duces suspexissent, infecto pacis negotio, praelium 
consertum
-----------------------------------------------------------
est. Quod diu magnis ducum artibus dispositum, magnis copiarum molibus 
gestum, magnis militum viribus consummatum, Romanis victoriam contulit. 
80 elephanti ibi vel capti vel occisi sunt, Carthaginensium interfecta 
sunt 20,000. Hannibal ante omnia praelium et in praelio expertus cum paucis, 
hoc est vix 4 equitibus inter tumultum elapsus ad Rumetum confugit. Postea 
Carthaginem post 36 annos quam inde parvus cum patre exierat venit, consultantique 
senatui nullam esse residuam spem, nisi petendam pacem, persuasit. Gaio 
Cornelio Lentulo Publio, Eliopeto consulibus, Carthaginensibus pax per 
Scipionem voluntate senatus populique concessa est. Naves tamen plus quam 
500 in altum productae, in conspectu civitatis incensae sunt. Scipio jam 
tunc
-----------------------------------------------------------
cognomento Africanus, triumphans Urbem ingressus est. Quem Terentius, qui 
postea comicus, ex nobilibus Carthaginensium captivus pileatus (quod insigne 
indultae sibi libertatis fuit) triumphantem post currum secutus est. Nevius 
comicus Uticae moritur, pulsus Roma factione nobilium, ac maxime Metelli. 
Plautus Romae moritur. Qui propter annonae difficultatem ad molas manuarias 
pistori se locaverat. Ubi quoties ab opere vacasset, scribere fabulas solitus 
erat ac vendere.
        

          CAPUT VIII. Rex Ptholomaeus Epiphanes per ducem suum, nomine 
Scopam, humilem Syriam, Judaeam, atque Samariam in suam recepit ditionem, 
quas Antiochus nuper ab ejus abstulerat potestate. Iterumque Antiochus, 
devicto Scopa, suae easdem regiones ditioni subjecit.
Phtolomaeus, qui et Epiphanes, annos 24. Sub Phtolomaeo Machabaeorum martyres 
coronantur. Sub hujus tempore gesta sunt quae historia II libri Machabaeorum 
continet. A reaedificatione vero templi anni sunt 307. Pontifex Judaeorum 
Onias, qui et supra. Ptholomaeus ergo Epiphanes, defuncto patre Philopatore, 
magnam virtutem militum misit cum duce nomine Scopa contra humilem Syriam, 
multasque eorum civitates cepit. Inter quas gentem Judaeorum bello victam 
recepit, quam nuper Antiochus sibi sociaverat, victo Ptholomaeo Philopatore. 
Et non post multum, Antiochus Scopam vicit, confligens contra eum juxta 
fontem Jordanis, multosque de
-----------------------------------------------------------
exercitu ejus stravit. Postea vero Antiocho capiente Samariam et civitates 
Syriae, ibidem quas Scopa tenuerat, sponte gens Judaeorum ad eum transiens, 
in civitatem omnem ejus exercitum suscepit, et elephantis abundanter alimenta 
praebuit, et obsidenti eos qui ab Scopa in arce Hierosolymorum relicti 
sunt custodes prono animo auxilium praestiterunt. Igitur Antiochus, justum 
arbitratus Judaeorum erga se studium liberaliter remunerandum, scripsit 
magistratibus, et amicis, testimonium exhibens, quod ab eis bene tractatus 
est. Sed et donationes, quas eis pro gratia retribuere cogitavit, manifeste 
illis innotuit, id est, ut civitatem destructam reficerent, in eam habitatores 
congregarent dispersos. Ad immolationes vero victimarum vini et olei, et 
libani pretium, argenteorum
-----------------------------------------------------------
20,000, ad similam autem tritici modios 1,475, et salis modios 375, praebere 
jussit. Ad porticus vero templi, seu ad alia quae delapsa erant aedificia, 
materiem ex Libano concessit. Omne genus Judaeorum secundum proprias leges 
conversari permisit. Sacerdotes et scribas templi atque cantores sacros 
a tributis quae pro suo capite dabant relaxavit. Eos vero qui ex ipsa civitate 
servitio addicti erant, eorumque genitos libertati donavit, et substantias 
eis reddi praecepit. Edictum autem per omne suum misit imperium causa ornatus 
templi, in quo continebatur, neminem alienigenarum intra muros templi ingrediendi 
habere licentiam, nec Judaeos, nisi purificatos secundum patriam legem, 
neque inferri in civitatem carnes animalium, quae Judaeis interdictae
-----------------------------------------------------------
sunt, sed solitis patriae uti permissum est, quibus Deo sacrificandum lex 
divina censuit. De his ita eo tempore apud Judaeos rebus gestis Polybius 
Megalopolitanus in historiae suae libro XI, ita dicit: Ptholomaei dux Scopa, 
ad superiora vadens loca, superavit hiemis tempore gentem Judaeorum. Dicit 
namque et in eodem volumine qualiter Scopam Antiochus devincens, Bathaniam 
et Samariam, et Abella et Cedar cepisset. Paulo post vero tradiderunt se 
ei Judaei, qui circa templum habitabant. Postea vero ut amicitiam et foedus 
Ptholomaeus cum Antiocho composuit, dedit ei filiam suam Cleopatram ad 
nuptum, concedens ei humilem Syriam et Samariam, et Judaeam et Phoenicen 
dotis nomine.
        

          CAPUT IX. Relatio qualiter Philippus Macedonum rex a Romanis 
victus Demetrium filium suum obsidem dederit, Similiter Nauides, Atheniensium 
dux, a Romanis victus, filium suum Armenem obsidem tribuit. Cum quibus 
diversae nationes sunt Romanis subjectae. Antiochus etiam rex Syriae cum 
omnibus suis copiis bis victus, terra marique vectigal solvere coactus.
Apud Romanos vero iisdem diebus bellum Punicum secundum finitum est. Cui 
Macedonicum continuo successit, quod Q. Flamminius consul sortitus, post 
multa et gravissima praelia, quibus Macedones victi sunt, pacem Philippo 
regi eorum dedit. Deinde cum Lacedaemonis pugnavit, victo Nauide duce eorum, 
nobilissimos obsides, Demetrium Philippi et Armenem Nauidis filium, ante 
currum duxit. Romani
-----------------------------------------------------------
captivi, qui sub Hannibale per Graeciam venditi fuerant, universi recepti, 
capitibus rasis ob detersam servitutem, currum triumphantis secuti sunt. 
Eo tempore Insubresboi atque Caenomanni, contractis in unum viribus cum 
Hamilcare Poenorum duce, qui in Italia remanserat, Cremonam, Placentiamque 
vastantes, difficillimo bello, a Lucio Fulvio praetore superati sunt. Postea 
Flamminius proconsul Philippum regem, et cum eo Thracas, Macedones, Illyricos, 
multasque praeterea gentes, quae in auxilium ejus venerant, bello subegit. 
Victi Macedones castra amiserunt, 8,000 hostium eo die caesa, 5,000 capta 
Libyus scribit. Valerius dicit 40,000 trucidata, Claudius vero 32,000 interfecta 
commemorat. Igitur Antiochus rex Syriae bellum contra populum Romanum
-----------------------------------------------------------
struens in Europam transiit ex Asia. Tunc etiam Hannibal, propter excitandi 
belli rumores, qui de eo apud Romanos ferebantur, exhiberi Romano senatu 
jussus, clam ex Aphrica profectus, ad Antiochum migravit. Quem cum apud 
Ephesum invenisset, cunctantem mox ad bellum impulit Scipio Aphricanus 
inter caeteros legatos ad Antiochum missus, etiam cum Hannibale colloquium 
familiare habuit. Sed infecto pacis negotio, ab Anthiocho discessit. In 
utraque Hispania per Flaminium, Fulviumque praetores bella multum horrida 
cruentaque utrisque populis gesta sunt. P. Cornelio Scipione. M. Acilio 
Glabrione consule, Antiochus, quamvis Thermopilas occupasset, quarum munimine 
tutior propter dubios belli eventus fieret, tamen commisso bello, a consule
-----------------------------------------------------------
Glabrione superatus, vix cum paucis fugit e praelio, Ephesumque pervenit. 
Is habuisse fertur armatorum 60,000, e quibus 40,000 caesa, capta plus 
quam 5,000 fuisse referuntur. Alter consul Scipio cum Boiorum gente conflixit, 
in quo praelio 20,000 hostium interfecit. Sequenti anno Scipio Africanus 
habens in auxilio Eumenen, Attali filium adversus Hannibalem, qui tunc 
Antiochi classi praeerat, bellum navale gessit. Antiochus, victo Hannibale 
atque in fugam acto, simulque omni exercitu amisso, pacem rogavit, eoque 
jure eam obtinuit, ut annis singulis 1,000 talenta Romanis vectigalis nomine 
persolveret, filiumque Aphricani, quem utrum explorantem an in praelio 
cepisset incertum est, ultro remisit. Eodem tempore Aphricanus, ab ingrata 
sibi
-----------------------------------------------------------
urbe diu exsulans, apud Amitternum oppidum morbo periit. Iisdem etiam diebus 
Hannibal apud Brisiam Bythiniae regem, cum a Romanis reposceretur, veneno 
se necavit. In Sicilia tunc Vulcani insula, quae ante non fuerat, repente 
mari edita cum miraculo omnium usque nunc manet. T. Livius tragoediarum 
scriptor, clarus eo tempore habebatur. Qui ob ingenii meritum, a Livio 
Salinatore cujus liberos erudiebat, libertati donatus est.
        

          CAPUT X. Qualiter Antiochus Aegyptum occupaverit, Romanis denuntiantibus, 
timore perculsus, ab ea discessit, Hierosolymam petens, templum spoliavit, 
et aram in ea statuens, immundis sacrificiis polluit, civitatemque vastando 
destruxit, et arcem ob custodiam Macedonum in eadem aedificavit, partem 
populi captivam duxit, et partem in ore gladii consumpsit; reliquos ritu 
gentium vivere instituit, contradicentes diversis poenis affici jussit. 
Et unde hoc malum exordium sumpsisse credebatur.
Ptholomaeus Philomitor, annis 35. A reaedificatione vero templi anni sunt 
331. Macedonum rex Perseus erat. Defuncto itaque Seleuco rege Syriae, Antiochus 
frater ejus gubernacula regni susceperat, qui Epiphanes nuncupabatur. Moritur 
etiam Ptholomaeus rex Aegyptiorum, qui similiter Epiphanes dicebatur, relinquens 
duos filios minores aetate. Quorum unus, qui et major erat, de quo nunc 
mentionem fecimus, Philomitor dicebatur, minor vero Fiscon. Antiochus pro 
suo feliciter imperio exercitum
-----------------------------------------------------------
ducere deliberavit ad Aegyptum, tractus desiderio ejus et continens filios 
Ptholomaei, ut debiles ac nequaquam tanta negotia regere praevalentes. 
Perveniens igitur cum magna virtute ad Pelusium, et dolo Philomitorem Ptholomaeum 
circumveniens, Aegyptum occupavit. Et cum adisset loca Memphiticae civitatis, 
eam capiens contra Alexandriam ut obsidendo Ptholomaeum caperet, ambulavit. 
Expulsus vero est non ab Alexandria tantum, sed etiam a tota Aegypto, Romanis 
sibi denuntiantibus ut discederet a provincia. Per idem tempus defuncto 
Onia principe sacerdotum, fratri ejus Antiochus sacerdotii contulit principatum. 
Nam filius quem Onias reliquerat, adhuc infans erat. Jesu vero, qui frater 
erat Oniae, principatum sacerdotii rex abstulit iratus, et
-----------------------------------------------------------
dedit eum juniori fratri eorum nomine Oniae. Sic namque ad tres filios 
Simonis principatus sacerdotii, sicut praediximus, pervenit. Et Jesus quidem 
Jasonem se nominavit. Onias autem Menelaus est nuncupatus. Seditionem itaque 
princeps sacerdotum Jesus adversus Menelaum concitavit, et divisa in utrumque 
populi multitudine, pars plurima Jasonem adjuvabat. Unde laborantes Menelaus 
et qui ei consenserant ad Antiochum discesserunt. Ad notitiam etiam ejus 
perducentes quod vellent patrias relinquere leges, et conversationem et 
mores observare Graecorum, rogaverunt eum ut permitteret eis aedificare 
gymnasium Hierosolymis. Cumque concessisset, circumcisionem suam velaverunt, 
ut non appareret
-----------------------------------------------------------
in denudatione Graecis esse dissimiles. Caeteraque omnia relinquentes, 
quae illis mos patrius imponebat, aliarum facta gentium ritusque sequebantur. 
Igitur hae seditiones quae propter ambitionem atque dignitatem summi sacerdotii 
inter praedictos turpiter gerebantur fratres, atque dissensiones quae inter 
Hircanum Josephi filium (de quo supra meminimus) ejusque fratres crudeliter 
actae sunt, maxima pullularunt calamitatum semina in populo Judaeorum, 
dum adversum se alienigenarum arma provocantes, propria dilaniaverunt viscera; 
dum aliqui Seleucum ejusque principes, alii vero Antiochum illius successorem, 
ad desolationem templi destitutionemque populi evocaverunt, ut praemisimus. 
Igitur reversus rex Antiochus ab Aegypto propter Romanorum timorem, ad
-----------------------------------------------------------
Hierosolymorum civitatem ducit exercitum. Quo perveniens, cepit eam conflictatione 
cujuspiam, aperientibus ei portas his qui voluntati ejus consentiebant. 
Ingressusque civitatem Hierosolymorum multos interemit, sibi contraria 
sapientes, necnon et eos qui portas ei aperientes civitatem tradiderunt, 
propter templi divitias interfecit, multasque ab eo templo auferens pecunias, 
ad Antiochiam reversus est. Postquam autem exspoliavit templum, ita ut 
vasa Dei asportaret, et lucernas aureas et aram auream, et mensam, et sacrarium, 
neque de velis abstinuit, quae ex bysso, et purpura, et cocco erant. Exhauriens 
autem et thesauros, nihilque penitus relinquens, ad maximum Judaeos propter 
hujusmodi causam luctum usque perduxit. Nam et quotidianas immolationes,
-----------------------------------------------------------
quas Deo secundum leges offerebant, celebrari prohibuit. Depraedans autem 
totam civitatem, quosdam interfecit, alios captivos cum uxoribus et filiis 
deduxit, ita ut numerus multitudinis captivorum usque 10,000 existere videretur. 
Incendit etiam optima ejus loca, et deponens muros, arcem aedificavit in 
interiori parte civitatis. Nam alta et eminentior erat prius templo, et 
propter hoc muniens eam muris altis et turribus, custodiam Macedonum ibi 
disposuit. Manebant in arce etiam nihilominus homines impii, et moribus 
maligni, a quibus cives multa et acerba subinde patiebantur. Aedificans 
vero et in sacrario aram, super eam porcos immolavit, hostias non legitimas 
nec patriae religioni Judaeorum congruas. Coegitque etiam eos relinquere 
religionem patriam,
-----------------------------------------------------------
idolum venerari, aedificare etiam in unaquaque civitate et vico templa 
Judaeorum, et aras collocantes, immolare super eas porcos omni die praecepit, 
et ne quis circumcideretur inhibuit. Interminatus est etiam tormenta gravissima, 
si quis propter haec facere inveniretur. Constituit itaque praepositos, 
qui cogerent eos imperialia mandata perficere. Et multi quidem Judaeorum 
sponte, alii vero propter timorem imminentis regis praecepta sequebantur. 
Probatissimi et generosissimi detestabile facinus exsecrantes, patriis 
legibus adhaeserunt, propterea diebus singulis poenis afflicti, et amare 
passi tormenta, trucidabantur. Nam et verberati, et diversis cruciatibus 
fatigati, adhuc viventes crucis patibulo figebantur. Uxores vero pariter 
et filios quos circumciderunt, propter
-----------------------------------------------------------
voluntatem regis laqueis suffocabant, parentum eos cervicibus illigantes. 
Insuper et si apud aliquem volumen inventum fuisset sacrum aut lex, is 
crudeli sorte moriebatur.
        

          CAPUT XI. Quibus diebus Romani innumeras multitudines hominum 
in Hispania trucidaverunt, oppida ultra 300 destruentes, everterunt, bellum 
etiam Macedonicum merito inter maxima computandum tunc gestum est. Punicum 
etiam bellum exortum est tertium. Quo confecto, igni ferroque Carthago 
penitus est eversa, anno postquam condita est sexcentesimo.
Quo in tempore apud Romanos Fulvius Flaccus, praetor in citeriore Hispania, 
maximo praelio 23,000 hominum
-----------------------------------------------------------
fudit, 4,000 cepit. Hinc Gracchus Sempronius in Hispania ulteriore 105 
oppida vacuata quassataque bellis ad deditionem coegit. Hinc Lucius Posthumius 
in citeriore Hispania 40,000 hostium bello interfecit, Gracchus praetor 
ibidem iterum 200 oppida expugnavit et cepit. Quibus etiam diebus bellum 
Macedonicum gestum est, merito inter maxima bella referendum. Nam Perseus, 
Philippi filius, quem Macedones secuti sunt, auxiliarios habuit Thraces, 
cum rege eorum Coti, et universos Illyrios cum rege Gentio. Gens namque 
Basternarum, quae, praedarum spe sollicitata, in auxilium ejus properabat, 
sine ulla pugna vel aliquo hoste deleta est. Dum Danubium cum toto agmine 
super glaciem transirent, gelu concrepans enormitate ponderis, glacialis 
crusta dissilivit, universumque
-----------------------------------------------------------
agmen quod diu sustinuerat mediis gurgitibus, victa tandem et comminuta 
destituit, atque eadem rursus fragmentis impedientibus superducta submersit. 
Pauci ex omni populo per utramque ripam vix concisis evasere visceribus. 
Caeterum in auxilio Romanorum tota primum Italia, deinde Ptholomaeus rex 
Aegypti, et Ariarates Cappadociae, Eumenes Asiae, Masinissa Numidiae fuerunt. 
Itaque advenienti Crasso consuli Perseus occurrit, commissoque praelio, 
miserabiliter victi fuere Romani. Sequenti pugna, pene pari clade partis 
utriusque in hiberna discessum est. Deinde Perseus, profligato multis praeliis 
exercitu Romano, in Illyricum transgressus. Sulcanium oppidum defensum 
a praesidiis Romanis pugnando cepit; ubi magnam Romanorum
-----------------------------------------------------------
praesidiorum multitudinem partim occidit, partim sub corona vendidit, partim 
secum in Macedoniam duxit, postea cum eo Aemilius Paulus consul dimicavit 
et vicit. Nam 20,000 peditum in eo bello interfecit. Rex cum equitibus 
subterfugit. Sed continuo captus, atque in triumpho cum filiis ante currum 
actus est, et post apud Albam in custodia defecit. Filius ejus junior fabricam 
aerariam ob tolerandam inopiam Romae didicit, ibique consumptus est. Plurima 
praeterea et satis diversis proventibus bella multarum ubique gentium gesta 
sunt, quae brevitatis causa praetermisi. Igitur cum omnes Romanos ingens 
Celtiberorum metus invasisset, et ex omnibus non esset qui ire Hispaniam 
vel miles vel legatus auderet,
-----------------------------------------------------------
P. Scipio (qui postea Africanus erat), ultro sese militaturum in Hispaniam 
obtulit, cum tamen in Macedoniam sorte jam deputatus esset. Itaque profectus 
in Hispaniam, magnas strages gentium dedit. Saepius etiam militis quam 
ducis usus est officio. Nam et barbarum provocantem singulariter congressus 
occidit. Sergius autem Galba praetor a Lusitanis magno praelio victus est, 
universoque exercitu amisso, ipse cum paucis vix elapsus, evasit. Eo tempore 
censores theatrum lapideum in urbe constitui censuerunt. Quod ne tunc fieret, 
Scipio Nasica gravissima oratione obstitit, dicens inimicissimum hoc fore 
bellatori populo, ad nutriendam desidiam, lasciviaeque commentum, adeoque 
movit senatum, ut non solum vendi omnia theatro comparata jusserit,
-----------------------------------------------------------
sed etiam subsellia ludis pom prohibuerit. Tertium hinc Punicum bellum 
exortum est. Igitur cum senatus delendam Carthaginem censuisset, profecti 
in Africam consules, et Scipio tunc tribunus militum, filius, ut ferunt, 
majoris Africani, prope Uticam castra tenuerunt. Ibi Carthaginensibus evocatis, 
jussit ut arma et naves traderent. Nec mora, tanta vis armorum repente 
tradita est, ut facile tota ex his Africa potuisset armari. Sed Carthaginenses 
postquam arma tradiderunt, et relicta urbe secedere procul a mari 10,000 
passuum jussi sunt, dolorem ad desperationem contulerunt, aut defensuri 
civitatem, aut cum ipsa per ipsam sepeliendi, ducesque sibi duos Hasdrubales 
creaverunt. Arma primum facere aggressi, aeris ferrique inopiam auri et 
argenti metallis
-----------------------------------------------------------
suppleverunt. Consules oppugnare Carthaginem statuunt, cujus situs fuisse 
hujusmodi dicitur. Muro passuum 22,000 amplexa, tota pene mari cingebatur, 
absque faucibus qui 3,000 passuum aperiebantur. Is locus murum 30 pedum 
latum habuit, saxo quadrato in altitudine cubitorum 40. Arx, cui Birsae 
nomen erat, paulo amplius quam 2,000 passuum tenebat. Ex una parte murus 
imminens mari, quod mare stagnum vocant, quoniam objectu protentae linguae 
strangulatur. Consules igitur quamvis aliquantam muri partem quassatam 
machinis diruissent, tamen a Carthaginensibus victi et repulsi sunt. Quos 
fugientes Scipio, repulso intra muros hoste, defendit. Censorinus in urbem 
rediit, Manilius, omissa Carthagine, ad Hasdrubalem arma convertit.
-----------------------------------------------------------
Scipio, Masinissa mortuo, inter Masinissae filios tres Numidiae regnum 
divisit. Quocirca Carthaginem reversus Manilius Degazam urbem expugnavit 
atque diripuit; Aphrorum ibi 12,000 caesa, 6,000 capta sunt. Hasdrubal 
Poenorum imperator, Masinissae nepos, subselliorum fragmentis in curia 
a suis propter suspicionem proditionis occisus est. Juventinus praetor 
in Macedonia adversus Pseudophilippum congressus, cum maxima clade totius 
Romani exercitus interfectus est, anno ab Urbe condita sexcentesimo. Post 
bellum Punicum secundum Gneo Cornelio Lentulo, Lucio Mummio consulibus, 
Scipio superioris anni consul delere Carthaginem suprema sorte molitus, 
Gothonem ingreditur. Ubi cum sex continuis
-----------------------------------------------------------
diebus noctibusque pugnatur, ultima Carthaginenses desperatio ad deditionem 
traxit, petentes ut quos belli clades, reliquos fecit, saltem servire liceat. 
Primum agmen mulierum satis miserabile post virorum magis deforme descendit. 
Nam fuisse mulierum 25,000, virorum 30,000, memoriae traditum est. Rex 
Hasdrubal se ultro dedit. Transfugae, qui Aesculapii templum occupaverant, 
voluntario praecipitio, igne consumpti sunt. Uxor Hasdrubalis se duosque 
filios secum, virili dolore et furore femineo, in medium fecit incendium, 
eumdem nunc mortis exitum faciens novissima regina Carthaginis, quem quondam 
prima fecisset. Ipsa autem civitas decem et septem continuis diebus arsit, 
miserumque spectaculum de varietate conditionis humanae victoribus
-----------------------------------------------------------
suis praebuit. Diruta est autem Carthago, omni murali lapide in pulverem 
comminuto, septingentesimo anno postquam condita erat. Multitudo omnis 
captivorum, exceptis paucis principibus, venundata est. Ita quarto quam 
coeptum fuit anno, bellum Punicum tertium terminatum est. Quae tunc etiam 
bella in citeriore Hispania gesta sunt, et qualiter Bebius a Liguribus 
circumventus cum omni exercitu periit, quomodo etiam Fulvius consul, cum 
Gallograecis acerbissimum bellum gessit circa Olympum montem, et caetera 
bella quae tunc Romani per diversa gerebant loca, qui latius scire voluerit, 
Orosii caeterorumque historiographorum libros legere curabit. Statius Cecilius, 
comoediarum scriptor, clarus hisdem habetur diebus. Qui natione Gallus 
erat, alii Mediolanensem
-----------------------------------------------------------
eum fuisse ferunt, primum Ennii contubernalem, et anno sequenti post ejus 
mortem et ipse mortuus est, et post Janiculum sepultus. Ennius vero poeta 
septuagesimo aetatis suae anno, articulari morbo periit, sepultusque est 
in Scipionis monumento,
-----------------------------------------------------------
in via Appia, intra primum ab Urbe milliarium. Tunc etiam Lucius poeta 
nascitur. Romae descriptione facta, inventa sunt hominum 334,000. Quo in 
tempore Aristobolus philosophus commentarios scripsit in libros Mosi, et 
regi obtulit Ptholomaeo. Romani, interfecto Pseudophilippo, Macedones gentium 
dominos tributarios faciunt, regnumque Macedonum deficit. Carthago namque, 
ut praemisimus, igni ferroque funditus est eversa. Antiochus, sicut superius 
meminimus, templum Domini polluit, et in eo Jovis Olympiaci simulacrum 
posuit. In Samaria autem super verticem montis Gaziri, ubi templum Sanabalath 
quondam aedificaverat, ad instar Hierosolymorum, in nomine summi Dei delubrum 
Jovis Pegrini Antiochus consecrari in eo jussit, ipsis Samaritanis
-----------------------------------------------------------
ut id faceret precantibus. Nunc vero ubi contaminationem atque vastationem 
templi ostendimus, duoque regna potentissima, Macedonicum scilicet atque 
Carthaginense, defecisse, finem etiam hujus voluminis imponere decrevimus.
          b
        
      


        LIBER SEXTUS.

          CAPUT PRIMUM. Qualiter Matathias resistens Antiochi edictis leges 
patrias vindicaverit, Judam ducem populo praefecerit, et ipse Judas quomodo 
ad principatum sacerdotii pervenerit.
          
-----------------------------------------------------------
Eodem tempore quo Ptholomaeus Fiscon in Alexandria regnabat, Antiochus 
vero crudeliter saeviendo Judaeos diversis afficiebat poenis (uti in praecedenti 
libro succincto commemoravimus sermone) erat habitans aliquis in Modin 
vico Judaeae Matathias filius Joannis, sacerdos ab Hierosolymitis, habens 
filios quinque, quorum nomina sunt haec: Joannes, qui et Gaddis; Simon 
vero, qui dictus est Matathias; et Judas, qui vocabatur Machabaeus; et 
Eleazarus, qui dictus est Apphus; Abraham, qui et Jonatha. Iste ergo Matathias 
plangebat apud filios rapinam civitatis, et templi nuditatem, seu calamitates 
plebis, deputans melius esse pro patriis mori legibus, quam sine gloria 
vivere. Venientibus autem ad Modin villam a rege Antiocho directis, ut 
cogerent Judaeos
-----------------------------------------------------------
facere quae praecepta erant a rege, et jubentibus illic constitutis immolare 
idolis, secundum regis jussionem, et primum Matathiam, qui doctrina vel 
fama gloriae reliquos anteibat, qui non solum se temperavit a sacrilegio, 
regalique edicto, verum etiam immolantem simulacris hostias de popularibus 
suis nactus, gladio transverberavit. Et congregata manu ipse cum filiis 
suis, temerantes usum patrium, et justitias legis, alios necavit, plerosque 
expulit, bellique sabbato adoriendi auctor fuit, ne simili arte ipsi quoque 
deciperentur, sicut plerique jam eorum, dum sabbatho bellum suscipere detrectant, 
irruentibus in sese hostibus multi occubuere. Et perseveravit in vero usque 
ad exitum vitae, habens studium
-----------------------------------------------------------
defensionis et pietatis. Sed cum sibi supremum diem adesse intelligeret, 
vocatis civibus atque assistentibus liberis, hortatus est ut tuerentur 
patriam, templique religionem ducemque Judam Machabaeum curae ac sollicitudinis 
suae successorem reliquit. Qui bello
-----------------------------------------------------------
strenuus, consilio bonus, ac prae caeteris fide promptus, quam frequenter 
innumeras hostium copias parva manu fuderit, persequi non est praesentis 
negotii. Qui principatum sacerdotii propter excellentia merita populo sibi 
contradicente obtinuit, tribusque annis pontificatum rexit; et hoc ita 
contigit. Onias princeps sacerdotum, qui et Menelaus vocabatur, filius 
Simonis, qui Antiochum Epiphanem adversus Judaeos excitaverat, et suae 
legis proditor exstiterat, sicuti praemisimus in praecedenti libro, ab 
Antiocho iuniore occisus est, persuadente Laesia atque dicente hunc fuisse 
initium malorum, qui flexerat patrem illius cogere Judaeos religionem patriam 
relinquere, et ipse, cum principatum obtineret, impulit Judaeos proprias 
transgredi leges. Post cujus
-----------------------------------------------------------
interitum Achimus, qui et Joachim, ex familia existens alia dolo sacerdotium 
obtinuit, ob quam causam Onias filius principis sacerdotis Oniae de quo 
praediximus, quod adhuc puerulus defuncto patre esset relictus, videns 
quod patruum suum Menelaum rex interfecisset et principatum sacerdotii 
Achimo dedisset, non existenti de genere sacerdotum, fugit ad Ptholomaeum 
Aegypti, et honorem meruit ab ipso et uxore ejus Cleopatra: locumque petit 
in regione Heliopolitana, ubi simile Hierosolymorum aedificavit templum. 
Joachim vero post multa quae contra leges in suos egerat cives, nolens 
deponere murum sanctuarii veterem, et constructum ab antiquis prophetis, 
plaga quidem Dei repentina percussus est,
-----------------------------------------------------------
ex qua mutus in terram cecidit, et tortus per multos dies detestabiliter 
exspiravit, principatum sacerdotii tenens annis quatuor. Quo defuncto, 
sacerdotium populus Judae contradidit. Is namque Judas templum ab Antiocho 
destructum nobiliter renovavit, et a sordibus idolorum mundavit, quod annis 
tribus pollutum fuerat atque desolatum, pro renovatione templi Deum laudibus 
et psalmis glorificans cum suis civibus sacrificia per dies octo celebravit. 
Audiens etiam Romanorum virtutem, cum eis amicitias foederavit, atque societatem. 
Demum post multa praelia feliciter gesta contra Bacchidem dimicans, a sociis 
destitutus propriis, minime fugere volens, circumseptus ab hostibus multos 
interficiens adversariorum, et ipse percussus interiit.c
        

          CAPUT II. Regnante Ptholomaeo Evergete, Simon post obitum Jonathae 
principatum sacerdotii adeptus.
Ptholomaeus, qui et Evergetes, annis 29. A reaedificatione templi 366 erat 
annus. Pontifex vero Judaeorum Jonatha, qui post fratris Judae necem successerat, 
non minus virtutis similitudine par quam natura germanitatis. Qui post 
multa in bellicis rebus opera, et sacris officia quae circa templi purificationem 
spectata ac probata sunt, suam quoque potentiam Romanorum amicitia corroboravit. 
Antiochi quidem filio reconciliatur, non tamen horum ei quidquam profuit 
ad periculum evitandum. Namque Tryphon tyrannus, Antiochi quidem filii 
tutor, insidiis
-----------------------------------------------------------
eum captans, et propter hoc amicis nudare cupiens, Jonathan cum ad Antiochum 
paucis comitatus Ptholemaidem venisset, dolo comprehendit; eoque vincto, 
contra Judaeam movit exercitum. Unde repulsus a Simone Jonathae fratre, 
quodque ab eo superatus esset, iratus tunc eumdem Jonathan interfecit. 
Simon autem fortiter regendis rebus intentus, non rudis, sed etiam probatus 
fraternae societatis triumphis, utinam et ipse tam perspicax ad fraudes 
cavendas quam manu validus, bellandique actibus satis spectatus! equidem 
Gazam et Joppem et Janiam cepit et evertit, adversus etiam Triphonem Antiocho 
auxilium praebuit, sed regis aviditatem satiare non potuit, quamvis neci 
Triphonis suam
-----------------------------------------------------------
quoque operam adhibuisset, non multo etiam post Antiochus Cendebeum ex 
ducibus suis ad vastandam Judaeam opprimendumque servitio Simonem cum exercitu 
misit. Ille autem, quanquam senior esset, bellum tamen juveniliter administrat, 
et filios quidem suos, cum validissimis praemittit viris, parte vero multitudinis 
comitatus, alio latere aggreditur, multisque per multa loca insidiis etiam 
in montana dispositis, in omnibus superat, clarissimaque potitus victoria, 
pontifex declaratur, et post 170 annos Judaeos liberat a dominatione Macedonum. 
Et hic autem moritur in convivio, captus insidiis Ptholomaei generi sui. 
Qui ejus conjuge duobusque filiis in custodiam conclusis, certos misit 
nuntios, ut Joannem III, cui etiam Hircanus fuit nomen, interficerent.
-----------------------------------------------------------
Cognita autem nece quae parabatur, adolescens in civitatem properabat, 
multisque populis fretus, et propter memoriam fraternae virtutis, et quod 
iniquitas Ptholomaei cunctis esset invisa. Voluit autem etiam Ptholomaeus 
alia porta civitatem ingredi, sed a populo rejectus est quam maturius Hircanum 
susceperat. Et is quidem statim recessit in aliquod ultra Hiericunta castellum, 
quod Dagon vocatur. Hircanus autem paternum honorem pontificatus mox assecutus 
est.
        

          CAPUT III. De eversione Tyri opulentissimae civitatis, et qualiter 
Achaia per Metellum consulem Romanis sit subjecta. Quibus temporibus, Androgeus 
Romae visus, quod portentum ingens pestilentia subsecuta est. Viriatus 
etiam vir pastoralis, Lusitanus, diversis praeliis Romanos vicit et fugavit. 
Demum a suis interfectus est.
Quo etiam tempore ruinam Carthaginis Corinthi eversio subsecuta est, duarumque 
potentissimarum urbium parvo unius temporis intervallo, per diversas mundi 
partes, miserabile colluxit incendium. Nam cum Metellus praetor Achaeos, 
Boetiosque conjunctos duobus bellis, hoc est primum apud Thermopilas, iterum 
in focis devicisset, quorum priore bello occisa esse 20,000, secundo 7000 
caesa referuntur; igitur post exstincta totius Achaiae praesidia, destitutarum 
eversionem urbium Metello praetore meditante, consul Numius repentinus 
ad eum cum paucis venit in castra: qui, demisso statim Metello, Corinthum 
sine mora expugnavit, urbem toto tunc
-----------------------------------------------------------
orbe longe omnium opulentissimam, quippe quae velut officina omnium artificum, 
atque artificiosa, et emporium commune Asiae atque Europae post multa retro 
saecula fuit. Permissa crudeliter etiam captivis praedandi licentia, sic 
omnia caedibus, ignibusque completa sunt, ut de murorum ambitu, quasi e 
camino in unum apicem coarctatum, exundaret incendium. Itaque plurima parte 
populi ferro flammisque consumpta, reliqua sub corona vendita est. Urbe 
incensa, muri funditus diruti sunt, muralis lapis in pulverem redactus, 
praeda ingens erepta est, sane cum propter multitudinem et varietatem statuarum 
simulacrorumque in illo civitatis incendio permista, in unum auri, argenti 
atque aeris, omniaque simul
-----------------------------------------------------------
metalla fluxissent, novum genus metalli factum est Unde usque in hodiernum 
diem, sive ex ipso, sive ex imitatione ejus, aes Corinthium, sicut memoriae 
traditum est, et Corinthia vasa dicuntur. Iisdem consulibus Viriatus in 
Hispania genere Lusitanus, homo pastoralis et latro primum infestando vias, 
deinde vastando provincias, postremo exercitus praetorum et Romanorum consulum 
vincendo, fugando, subigendo, maximo terrori Romanis omnibus fuit. Qui 
praetorem Vitellium bello superavit, deinde Plautium praetorem, idem Viriatus 
multis praeliis fractum fugavit. Post etiam Claudius cum magno structu 
belli Viriatum missus, quasi pro abolenda superiore macula, turpiorem ipse 
auxit infamiam. Nam congressus cum Viriato, universas quas secum duxerat
-----------------------------------------------------------
copias maximasque vires Romani amisit exercitus. Viriatus trabeas, fasces, 
caeteraque insignia Romana in montibus suis tropaea praefixit. Quo etiam 
tempore androgenus Romae visus, jussu aruspicum in mare mersus est. Quam 
sacrilegam expiationem tanta lues hominum subsecuta est, ut magnae domus 
vacuae vivis, plenae mortuis remanerent. Denique jam non solum in urbe 
vivendi, sed etiam appropinquandi negabatur facultas, propter saevos cadaverum 
putores. Igitur Pompeius consul fines Numantinorum ingressus, accepta maxima 
clade discessit. Viriatus autem cum per 14 annos Romanorum duces atque 
exercitus protrivisset, insidiis suorum interfectus est. Deinde Mancinus 
consul, postquam a Popilio apud Numantiam suscepit exercitum, adeo infeliciter
-----------------------------------------------------------
praelia cuncta gessit, atque in id suprema desperatione perductus est, 
ut turpissimum foedus cum Numantinis facere cogeretur, quamvis et Pompeius 
jam aliud aeque infame foedus cum iisdem Numantinis paulo ante pepegisset. 
Senatus dissolvi foedus et Mancinum dedi Numantinis praecepit. Qui, nudato 
corpore manibusque post tergum revinctis ante portas Numantinorum expositus, 
ibique usque in noctem manens, a suis desertus, ab hostibus autem non susceptus, 
lacrymabile utrisque spectaculum praebuit.
        

          CAPUT IV. Qualiter rex Parthorum Babyloniam diversasque nationes 
suo subjecit imperio. Et tunc Brutus in citeriore Hispania Gallicanis Lusitanis 
auxilia ferentes bello oppressit. Et Lepidus proconsul Vacceos in Hispania 
innoxios, dum expugnare conatur, ab eis amisso exercitu victus est; quando 
etiam Romae servi conspirantes, mox interfecti sunt.
Tunc siquidem in Oriente ex Parthorum sextus a Barsace, victo Demetrii 
praefecto, Babyloniam urbem finesque ejus universos, victor invasit. Omnesque 
praeterea gentes, quae inter Hidaspen fluvium et Indum jacent, subegit. 
Ad Indiam quoque cruentum extendit imperium. Demetrium ipsum secundo sibi 
bello occurrentem vicit et cepit. Quo pacto Diodorus quidam, cum Alexandro 
filio regnum ejus et regium nomen ejus usurpavit. Postea ipsum Alexandrum 
filium, quem participem periculi in pervadendo regno habuerat, ne in obtinendo 
consortem haberet, occidit. Interea Brutus in citeriore Hispania 40,000 
Callecorum, qui Lusitanis in auxilium venerant, asperrimo et difficili 
bello, quamvis incautos circumvenisset,
-----------------------------------------------------------
oppressit. Quorum in eo praelio 50,000 occisa, 6000 capta referuntur, pauci 
fuga evaserunt. In citeriore Hispania Lepidus proconsul Vacceos innoxiam 
gentem et supplicem, etiam senatu prohibente, pertinaciter expugnare tentavit. 
Sed mox accepta clade gravissima improbae pertinaciae poenas luit. Sex 
millia quippe Romanorum in hoc injusto bello justissime caesa sunt; reliqui, 
exuti castris, armis etiam perditis, evaserunt. Tunc etiam Romae puer ex 
ancilla natus est quadripes, quadrimanus, oculis quatuor, auribus totidem, 
natura virili duplex. In Sicilia mons Aethna vastos ignes eructavit ac 
fudit. Igitur in Sicilia bellum servile ortum est, quod grave et atrox 
multitudine servorum, instructu copiarum,
-----------------------------------------------------------
magnitudine virium fuit, ut non dicam praetores Romanos, quos penitus profligavit, 
sed consules quoque terruerit. Nam 70,000 servorum tunc in arma conspirantium 
fuisse refertur.
        

          CAPUT V. Quibus diebus per Scipionem Aphricanum Numantia deleta 
est, et Attalus rex Asiae per testamentum sibi succedere populum Romanum 
fecit, quam ejusdem frater invasit, ad cladem populi Romani, suamque internecionem.
Scipio Africanus, consensu omnium consul creatus, ad obtergendam infamiam 
foederis quod Mancinus cum Numantinis pepigerat, dirigitur in Hispaniam. 
Qui non confestim aggressus est Numantinos quasi incautos quos semper noverat 
esse paratos, sed prius exercuit militem suum in castris, velut in
-----------------------------------------------------------
scholis, quod tamen aliquid profuit. Conserto namque praelio, quamvis prius 
impetum Romani non ferentes Numantinorum fugere coepissent, industria ducis 
atque audacia acerrime repressi, quos fugerant fugere coegerunt. Qua inopinata 
victoria laetatus Scipio, fossa urbem munivit, vallum sudibus praestruxit, 
et sic obsidione Numantinos contrivit. Igitur conclusi diu Numantini, et 
fame cruciati, deditionem sui obtulerunt, si tolerabilia juberentur. Saepe 
etiam orantes justae pugnae facultatem, ut tanquam viris mori liceret, 
ultimo omnes duabus subito portis eruperunt, larga prius potione usi, non 
vini cujus ferax is locus non est, sed succo tritici per artem confecto, 
quem succum a calefaciendo celiam vocant. Hac igitur potione post longam 
famem recalescentes,
-----------------------------------------------------------
bello sese obtulerunt. Atrox diu certamen, et usque ad periculum Romanorum 
fuit, iterumque Romani pugnare se adversus Numantinos fugiendo probavissent, 
nisi sub Scipione pugnassent. Numantini, interfectis suorum fortissimis, 
bello cedunt. Compositis tamen ordinibus non superantes, nec sicut fugientes 
in urbem revertuntur. Corpora interfectorum ad sepulturam oblata accipere 
noluerunt. Novissima se desperatione in mortem omnes destinati clausam 
urbem ipsi introrsum succenderunt, cunctique pariter ferro, veneno atque 
igni consumpti sunt. Romani nihil ex his penitus habuere victis, praeter 
securitatem suam, neque etiam eversa Numantia, vicisse se magis Numantinos 
quam evasisse dixerunt. Unum Numantinum non victoris catena
-----------------------------------------------------------
tenuit captivum, unde triumphum dederit, non vidit Roma aurum vel argentum 
quod igni superesse potuisset, quia apud pauperes non fuit, arma et vestem 
ignis absumpsit. Igitur deleta Numantia, cum Scipio pacem componeret caeteris 
Hispaniae civitatibus, quemdam Celticum principem Tyresum nomine consuluit, 
quo opere Numantia prius fortiter repugnans duraret, dum 4000 Numantinorum 
adversus 40,000 Romanorum diu dimicarent ac saepius vincerent. Qui respondit: 
Invicta concordia hoc egit. Quo etiam tempore Attalus Humenis filius moriens, 
per testamentum populum Romanum imperio Asiae succedere haeredem jusserat. 
Hinc itaque Licinius Crassus consul et pontifex maximus adversus Aristonicum
-----------------------------------------------------------
Attali fratrem, qui traditam per testamentum Romanis Asiam pervaserat, 
cum instructissimo missus exercitu, praeterea magnis regibus, hoc est, 
Nicomediae, Bythiniae, Mitridate, Ponti et Armeniae, Ariarate, Cappadociae, 
Philomenae, Paflagoniae, eorumque maximis copiis adjutus, conserto tamen 
bello victus est, et cum, exercitu post plurimam caedem in fugam acto, 
ipse jam circumventus ab hostibus et pene captus esset, virgam qua erat 
usus ad equum in oculum Thracis impegit. Barbarus autem cum ira et dolore 
exarsisset, latus Crassi gladio transverberavit. Ita ille, excogitato genere 
mortis, effugit dedecus et servitutem. Perpenna consul, qui Crasso successerat, 
audita morte Crassi, et clade exercitus Romani, raptim in Asiam pervolavit, 
Aristonicum
-----------------------------------------------------------
recenti victoria feriatum improvisum bello adortus, nudatumque omnibus 
copiis, in fugam vertit. Cumque Statonicem urbem, ad quam ille fugerat, 
obsidione cinxisset, cruciatum fame ad deditionem coegit. Perpenna consul 
apud Pergamum correptus morbo diem obiit. Aristonicus Romae jussu senatus 
in carcere strangulatus est.
        

          CAPUT VI. Quo in tempore conspiratio servorum longe lateque efferbuit, 
et mox a dominis seu Romanorum consulibus poenis adacti, deleti sunt. Quo 
in tempore Aethna ultra modum insolitos evomuit ignes, et in Africa locustarum 
magnitudo mari immersa ad littusque revoluta, nimiam corrupto aere pestilentiam 
mortalibus incussit.
Igitur conspiratio servorum in Sicilia longe lateque
-----------------------------------------------------------
non modicam excitavit tempestatem. In Sicilia quidem, dum quadam insolentia 
dominium obtinerent, male adeptum, servi, Piso consul 8000 eorum patibulis 
affixit. Cui succedens Rutilius, ultra 20,000 ex rebellantibus servis trucidavit. 
Qui tamen prius obsidione cincti, tanta necessitate compulsi sunt, ut cadavera 
suorum devorarent sociorum. Nam et Minternis 450 servi in crucem acti, 
et Sinuessa ad 4000 servorum a Q. Metello oppressa sunt. In metallis quoque 
Atheniensium idem tumultus servilis a Periclito praetore discussus est. 
Apud Delon etiam servi novo motu intumescentes, ab oppidanis provenientibus 
pressi sunt. Iisdem temporibus Cicero nascitur, matre Elvia, patre equestris 
ordinis, ex regio
-----------------------------------------------------------
Volscorum genere. Turpilius comicus senex moritur, quibus etiam diebus 
Aethna vasto concussa tremore exundavit igneis globis. Rursusque alio die 
Lippara insula, et vicinum circa eam mare in tantum efferbuit, ut vastas 
quoque rupes dissolverit, tabulata navium liquefactis ceris extorruerit, 
exanimatos pisces supernatantesque excoxerit, homines quoque nisi qui longius 
potuerunt diffugere, reciprocato anhelitu calidi aeris adustis introrsum 
vitalibus suffocaverit. Locustarum etiam in Africa tanta vis efferbuit, 
ut non solum virentia quaeque consumerent, verum etiam amaros cortices 
atque arida ligna proroderent. Sed repentino arreptae vento, atque in globos 
coctae, portataeque diu per aera, Africano pelago immersae sunt. Harum 
cum immersos acervos
-----------------------------------------------------------
longe undis urgentibus fluctus per extenta late littora propulissent, iterum 
nimis atque ultra opinionem pestiferum odorem tabida et putrefacta congeries 
exhalavit. Unde omnium pariter animantium tanta pestilentia consecuta est, 
et avium, pecudum ac bestiarum, corruptione aeris dissoluta est, ut putrefacta 
passim cadavera vitium corruptionis augerent. At vero quanta fuerit hominum 
lues, ego ipse dum refero, toto corpore perhorresco. Siquidem in Numidia, 
in qua tunc Micipsa rex erat, 800,000 hominum mortua sunt, circa oram vero 
maritimam, quae maxime Carthaginensi atque Uticensi littori adjacet, plusquam 
200,000 militum, quae ad praesidium totius Africae ordinata fuerant, exstincta 
atque abrasa sunt. Quae clades tam repentina ac tam violenta institit,
-----------------------------------------------------------
ut tunc apud Uticam sub una die per unam portam ex illis junioribus plusquam 
1500 mortuos elatos fuisse narretur. Iisdem temporibus Antiochus non contentus 
Babylonia atque Ecbatana, totoque Mediae imperio, adversus Pharatem Parthorum 
regem congressus et victus est. Qui cum in exercitu suo 100,000 armatorum 
habere videretur, 200,000 amplius calonum atque lixarum immista cohortibus, 
scortis et histrionibus tradebat. Itaque facile ab universo exercitu suo 
Parthorum viribus compressus interiit. Eodem tempore Ptolomaei Alexandrinorum 
regis misera vita miseriorem vitae exitum dedit. Is etiam sororem suam 
stupro cognitam ac deinde in matrimonium receptam, novissime turpius quam 
duxit abjecit. Privignam vero suam, hoc est filiam sororis
-----------------------------------------------------------
et conjugis, conjugem ascivit, filium suum, quem ex sorore susceperat, 
necnon et filium fratris occidit. Quam ob rem tantis insertus parricidiis, 
factus exsecrabilis ab Alexandrinis regno pulsus est.
        

          CAPUT VII. De Joanne filio Simonis, qui Hircanus est nuncupatus: 
qualiter plures civitates Syriae atque Samaritanorum, Idumaeorumque ceperit 
bellis, etiam prospere gestis, summa cum pace felicitateque consenuit. 
Quomodo etiam filius ejus Aristobolus, qui primus post reversionem Judaici 
populi de Babylonia nomen regium usurpavit, matrem, fratremque Antigonum 
occiderit, et ipse, vix anno expleto, in regno detestabiliter mortuus est.
Ptholomaeus Phison, qui et Soter, annis 17. A reaedificatione
-----------------------------------------------------------
vero templi, annis 567. Joannes vero filius Simonis Judaeorum dux et pontifex 
erat. Qui adversum Hircanos bellum gerens, Hircanus est nuncupatus. Is 
namque ut paterno potitus est honore, et Deo sacrificia reddidit, velociter 
Ptholomaeum petit, qui matrem fratresque vinctos secum retinebat, et patrem 
ejus Simonem neci dolo in convivio tradiderat. Dumque aggressus esset castellum, 
in aliis quidem rebus superior erat, justo autem dolori cedebat. Ptholomaeus 
etiam quoties premeretur, matrem ejus fratresque in murum productos, palam 
ut possent conspici, verberavit, eosque se praecipitaturum, nisi quam primum 
recederent, minitabatur. Unde Hircanum quidem plus timor ac misericordia 
quam iracundia commovebat. Mater vero ejus nihil plagis
-----------------------------------------------------------
aut intenta nece perterrita, manus praetendens filium precabatur ne vel 
suis fractus injuriis parceret impio. Si quidem ipsa mortem sibi a Ptholomaeo 
propositam immortalitate duceret meliorem, dummodo ille poenas eorum quae 
in domo sua contra fas admisisset expenderet. Joannes autem nunc obstinaciam 
matris cogitans ac preces ejus audiens, ad irruendum impellebatur. Modo 
verberari eam lacerarique conspiciens, effeminabatur, totusque dolore plenus 
erat. Ob haec autem diu tracta obsidione, feriatus annus advenit. Quem 
septimo quoque orbe apud Judaeos cessare moris erat, exemplo septimorum 
dierum, et ob hoc Ptholomaeus obsidionis requiem nactus, fratribus Joannis 
una cum matribus occisis, ad Zenonem confugit, qui Cotyla cognominatus
-----------------------------------------------------------
est, Philadelphiae tyrannum. Antiochus autem ob ea quae per Simonem passus 
fuerat, iratus, in Judaeam ducit exercitum. Ibique assidens Hierosolymis 
Hircanum obsidebat. Ille autem patefacto sepulcro David, qui regum ditissimus 
fuerat, ablatisque inde pecuniae plusquam tribus millibus talentorum, Antiocho 
persuasit, trecentis ei talentis datis, ab obsidione discedere. Atque ut 
facti invidiam levaret, fertur hac pecunia Hircanus instituisse primus 
xenodochia, quibus adventum susciperet pauperum peregrinorum. Rursumque 
tamen quando Antiochus contra Medos bello suscepto, tempus ei vindictae 
praebuit, confestim adversus civitates Syriae perrexit, vacuas propugnatoribus 
esse ratus, quod erat verum. Medabam quidem et Samagam cum proximis,
-----------------------------------------------------------
necnon et Sicimam et Angarizam ipse capit, et insuper hic Cuthaeorum genus, 
adjacentia phano loca incolentium, exemplo ejus quod est Hierosolymis aedificato, 
capit. Idumeae quoque non paucas alias civitates, et praeterea Adoreon 
et Maresan. In Samariam vero usque progressus, ibi nunc est Sebaste civitas 
ab Herode rege condita, ex omni eam parte conclusit, filiosque suos Aristobolum 
et Antigonum obsidioni praefecit. Quibus nihil remittentibus, ad hoc famis 
penuria qui erant intra civitatem venerunt, ut etiam suam carnem cogerentur 
attingere. Igitur Antiochum adjutorem sibi advocant, Spondium cognominatum. 
Qui cum prompta ejus voluntate paruisset, ab Aristobolo et Antigono superatur,
-----------------------------------------------------------
et ille quidem ad Scythopolim usque, persequentibus eum memoratis fratribus, 
effugit. Hi vero in Samariam reversi, et multitudinem iterum intra murum 
compellunt, et expugnata civitate, ipsam diruunt, et habitatores ejus captos 
abducunt. Prospere autem gestis ita cedentibus, alacritatem refrigescere 
non sinebant, sed cum exercitu Scythopolim usque progressi et ipsam pervaserunt, 
et agros intra Carmelum omnes inter se partiti sunt. Secundarum autem rerum 
Joannis et filiorum ejus invidia seditionem gentilium concitavit. Multique 
adversus eos collecti sunt, nec quiescebant, donec aperto bello devicti 
sunt. Reliquum vero tempus Joannis cum fortunatissima viveret, optime rebus 
per annos 32 administratis, et quinque relictis filiis moritur, ut plane
-----------------------------------------------------------
beatissimus, et qui nullam dedisset occasionem, cur ejus causa de fortuna 
quispiam quereretur. Denique tria maxime praecipua solus habebat, quia 
princeps et pontifex praeterea et propheta, cum quo Deus ita colloquebatur, 
ut futurorum nihil penitus ignoraret. Quin etiam de duobus majoribus filiis 
suis, quod rerum Domini permansuri non essent, ante vidit et praedixit. 
Quorum vitae qui fuerit exitus, narrare non indignum videtur, quantumcunque 
a paterna felicitate diverterint. Patre namque mortuo, natu major Aristobolus, 
translato in regnum principatu, diadema sibi primus imposuit, 475 annis 
ac mensibus 3 postquam populus in eam terram advenit, servitio quod apud 
Babylonas sustinuit liberatus. Fratrem vero a se secundum Antigonum (namque
-----------------------------------------------------------
illum diligere videbatur) in honore pari producebat. Alios autem vinctos 
custodiae tradidit, matremque itidem colligavit, ausam aliquid de potestate 
contendere, namque hanc rerum dominam Joannes reliquerat, eoque crudelitatis 
processit modo, ut victam fame necaret. Horum autem facinorum poenas Antigoni 
fratris morte persolvit, quem plurimum amabat, quemque habebat regni participem. 
Nam et hunc interemit, adductus criminationibus per malevolos regni compositis. 
Aristobolus vero post necem matris atque Antigoni fratris dignissimo ac 
crudelissimo viscerum dolore tortus, detestabiliter moritur, cum non plus 
anno regnasset. Uxor vero ejus, fratrum vinculis dissolutis, regem constituit 
Alexandrum, qui aetate major erat, et modestia
-----------------------------------------------------------
praestare videbatur.
        

          CAPUT VIII. De reaedificatione Carthaginis, et de seditione servorum 
orta Romae spe libertatis, qualiter etiam Galli Allobrogenses et Galli 
Alvernorum a Romanis victi atque deleti sunt. Tuncque incendium Aethnae 
Catinenses affixit.
Quibus etiam temporibus, jubente senatu, Carthago iterum reaedificatur, 
anno vigesimo secundo postquam fuerat eversa, deductis illuc Romanorum 
civibus cum familiis repleta ac restituta est. Romae etiam seditio orta 
est, quam Gracchus et Flaccus excitaverunt tribuni, servis libertatem agrosque 
publicos dividere promittentes. Quo tumultu amplius tria millia necata 
sunt in Urbe, cum auctoribus seditionum.
-----------------------------------------------------------
Quibus diebus Metellus bellando pervagatus Baleares insulas edomuit. Tunc 
etiam Domitius proconsul Allobrogas Gallos juxta oppidum Vindalium gravissimo 
bello vicit, maxime cum elephantorum nova forma equi hostium hostesque 
conterriti diffugissent. Allobrogum ibi 20,000 caesa referuntur, 3,000 
capta sunt. Eo tempore Aethna mons ultra solitum exarsit, et torrentibus 
igneis superfusis lateque circumfluentibus, Catinam urbem finesque ejus 
oppressit, ita ut tecta aedium cladis cineribus perusta et pergravata corruerent. 
Cujus levandae cladis causa senatus decem annorum vectigalia Catinensibus 
remisit. Interea Fabius consul Bituito regi Alvernorum Galliae civitatis, 
bellum maximo instructu comparanti, adeo cum parvo exercitu
-----------------------------------------------------------
occurrit, ut Bituitus paucitatem Romanorum vix ad escam canibus, quos in 
agmine habebat, sufficere posse jactaret. Qui cum sibi ad transferendas 
copias unum pontem Rhodani fluminis parvum esse intelligeret, alium compactis 
lintribus catenisque connexum superstratis confixus tabulis struxit. Conserta 
pugna et diu graviter agitata, victi Galli, conversique in fugam, dum quisque 
sibi timet, coacervatis inconsulte agminibus, praepropero transitu pontis 
vincula ruperunt, ac mox cum ipsis lintribus mersi sunt. 180,000 armatorum 
in exercitu Bituiti fuisse traduntur, ex quibus 150,000 vel caesa vel mersa 
sunt. Victus Martius consul, Gallorum gentem sub radice Alpium sitam bello 
aggressus est. Qui cum se Romanis copiis circumseptos
-----------------------------------------------------------
viderent, belloque impares fore intelligerent, occisis conjugibus ac liberis, 
in flammas se projecerunt. Qui vero praeoccupantibus Romanis peragendae 
tunc mortis suae copiam non habuerant, captique fuerant, alii ferro, alii 
suspendio, alii abnegato cibo, sese consumpserunt. Nullusque omnino vel 
parvulus superfuit, qui servitutis conditionem vitae amore tolerarit. His 
ita se habentibus senatus Jugurthae regi Numidarum bellum indixit.
        

          CAPUT IX. De Jugurtha Numidarum rege, et de consulibus qui contra 
eum pugnaverunt atque vicerunt.
Igitur Jugurtha, Micipsae Numidarum regis adoptivus, haeresque inter naturales 
ejus filios factus, primum haeredes suos, id est, Hiemsalem occidit,
-----------------------------------------------------------
Atherbalem bello victum Aphrica expulit. Calpurnium deinde consulem adversus 
se missum pecunia corrupit, atque ad turpissimas conditiones pacis adduxit. 
Praeterea cum Romam ipse venisset, omnibus pecunia corruptis aut attentatis, 
seditiones, dissensionesque permiscuit. Qua cum egrederetur, infami satis 
notavit elogio, dicens: O urbem venalem et mature perituram, si emptorem 
invenerit! Qui anno sequenti Aulum Posthumium Posthumii consulis fratrem, 
quem is 40,000 armatorum exercitui praefecerat, interemit, ac pene totam 
Africam a Romanis deficientem suo junxit regno. Deinde Metelli disciplina 
coercitus, duobusque praeliis victus, 3,000 perfugarum reddidit, trecentosque 
obsides dedit. Conditionem pacis non custodiens, iterum
-----------------------------------------------------------
Mariani consulis (qui non illo minori astutia praeditus erat) devictus, 
dum de propriis diffideret viribus, Boccum Maurorum regem ad sua conduxit 
auxilia. Cujus copiis auctus, Marianum saepius afflixit exercitum. Postremo 
apud Circam  urbem antiquam, adversus Romanos, cum 400 militibus 
 equitum instructus occurrit. Quos tribus diebus pariter 
bellando ita contrivit, ut omnibus desperatis Romani telis plurimi occisi 
undique pressi siti ac ingenti fervore solis, pulvereque defecti, nullam 
deinceps sibi sperarent salutem, dum omnia paterentur intolerabilia. Equites 
vero Numidarum atque Maurorum, velut sine labore pene captos atque circumseptos 
trucidabant Romanos. Subito suffragium est Romanis
-----------------------------------------------------------
coelo missum. Nimbus enim vehemens ruit, ac tempestas valida orta est, 
quae Romanos refrigerans convalescere fecit, Mauros vero atque Numidas 
inermes pene reddidit, dum hastilia eorum, quae sine amento erant, lubrica, 
scuta vero, quae ex coriis elephantorum, velut spongia aquam ebibentia 
inhabilia facta sunt, qua fortuna Marius superior factus vicit. Bocchus 
atque Jugurtha fugientes, 90,000 suorum amiserunt. Ergo Bocchus cum Romanis 
pugnare diffidens, pacem petiit, Jugurtham dolo captum, conditione pacis 
catenatum, ad Marium misit, quem ante currum suum triumphator abegit, et 
in carcere positum strangulari jussit. Praeterea Jugurthini temporibus 
belli, Cassius consul in Gallia Tigurinos usque Oceanum persecutus, rursusque
-----------------------------------------------------------
ab iisdem insidiis circumventus, occisus est.
        

          CAPUT X. De consulibus Romanorum, qui contra Gallos infeliciter 
dimicantes victi atque interempti sunt. Contra quos Gallos, ob vindictam 
consulum et fines tuendos, Marius consul quarto et quinto creatus dirigitur. 
Gallorum 440,000 interfecit, praeter mulieres, et parvulos, qui sese necaverunt, 
in Asia vero et Syria qui etiam tunc regnabant.
Hinc Mallius consul et Cipio proconsul adversum Cimbros et Teutonas, et 
Tigurinos et Ambronas, Gallorum et Germanorum gentes (quae tunc ut imperium 
Romanum exstinguerent conspiraverant) missi, provincias sibi Rhodano fluvio 
medio diviserunt Ubi dum inter se gravissima invidia et contentione decertant, 
cum magna ignominia et periculo Romani
-----------------------------------------------------------
nominis victi sunt. Siquidem in ea pugna Marcus Aemilius consularis caesi, 
80,000 Romanorum sociorumque ea tempestate trucidata, 40,000 calonum atque 
lixarum interfecta, Athias scribit. Ita ex omni pene exercitu decem tantummodo 
homines qui miserum nuntium ad augendas miserias reportarent superfuisse 
referuntur. Hostes castris 22 praeda potiti, nova quadam atque insolita 
exsecratione cuncta quae ceperant pessumdederunt. Vestis discissa et projecta 
est, aurum argentumque in flumen projectum, loricae virorum conscissae, 
phalerae equorum disperditae, equi ipsi gurgitibus immersi, homines laqueis 
collo inditis, ex arboribus suspensi sunt, ita ut nihil praedae victor 
nihilque victus agnosceret. Maximus tunc Romae non solum luctus, verum 
etiam metus
-----------------------------------------------------------
fuit, ne confestim Cimbri Alpes transgrederentur, Italiamque delerent. 
Igitur Marius quarto consul contra Gallos dirigitur, qui cum Tigurinis 
et Allobrogibus duobus praeliis dimicans non sine magno suorum discrimine 
vicit. Ex quibus 200,000 armatorum bello interfecta sunt, octoginta millia 
capta: vix tria millia effugisse referuntur. Mulieres itaque eorum parvulis 
suis ad saxa collisis, cunctae sese ferro ac suspendio peremerunt. Teutones 
autem et Cimbri integris copiis Alpium nives emensi, in Italiae plana pervaserunt. 
Ibique cum poculis, cibis ac lavacris emolliretur, Marius quinto consul 
et Catullus adversum eos missi sunt. Qui Hannibalis ingenium secuti, in 
nebula deposuerunt pugnam et in sole disposuerunt.
-----------------------------------------------------------
Sol namque cum vento ortus ex adverso emicuit, visus inimicorum pulvis 
opplevit, et splendor hebetavit. Ita factum est ut tanta ac terribilis 
multitudo minima Romanorum clade, sua autem ultima internecione caederetur. 
Centum quadraginta millia eorum tunc in bello caesa, sexaginta millia capta 
referuntur. Mulieres autem eorum per multa miserabilia mortis genera sese 
cum parvulis suis neci dederunt. Ita in his duobus praeliis trecenta quadraginta 
millia perempta, sunt, absque innumera mulierum multitudine, quae se suosque 
parvulos femineo furore, virtute autem virili, dilaniaverunt. Quibus etiam 
diebus Publicius Malleolus Romanis incognitum ante facinus perpetravit. 
Siquidem matrem suam interfecit, servis adnitentibus. Quam ob causam
-----------------------------------------------------------
damnatus parricidii, insutusque in culeum, et in mare projectus est. Eo 
quidem tempore in Syria et Asia Antiochus, qui et Orfus, regnabat; cui 
successit Antiochus Crippus, qui ab Antiocho Cytino regno pulsus, ac rursus 
Crippus Antiochus, superato Cytino, regnum recepit. Ita ex successione 
adversum se dimicantes, regnabant Syriae et Asiae. Quibus diebus Marcus 
Terentius Varro philosophus, et Cicero nascuntur. Marcus Furius poeta, 
cognomento Babylus, nascitur Cremonae.
        

          CAPUT XI. De diversis praeliis atque seditionibus, seu de parricidiis, 
quae Alexander secundus rex et sacerdos Judaeorum cum externis nationibus 
seu propria gente gessit.

-----------------------------------------------------------
Ptholomaeus, qui et Alexander, pulso regno Fiscone Ptholomaeo, per matrem 
Cleopatram et in Cyprum secedente, regnavit annis decem. Iterumque Ptholomaeus, 
qui a matre fuerat ejectus, regressus de fuga, regnum obtinuit, et regnavit 
annis octo, quoniam Alexandrum, qui ante eum fuerat, ob interfectionem 
natos cives pepulerant. A reaedificatione vero templi anni sunt quadringenti 
duodecim. Judaeorum vero pontificatum et regnum, ut praemisimus, post mortem 
Joannis, Aristobolus susceperat. Quo etiam mortuo, ut supra meminimus, 
Janneus, qui et Alexander, ejus frater, regnum pariter et sacerdotium Judaeorum 
obtinuit, et in cives suos crudelissime regnavit. Dum enim vinculis quibus 
jussu
-----------------------------------------------------------
fratris alligatus fuerat, est solutus, quoniam aetate major erat caeteris 
fratribus suis, et molestia praestare videbatur, rex pariter Judaeorum 
et pontifex est declaratus. Sed ille, potestate adepta, fratrem quidem 
alterum regnum appetentem occidit; alterum autem vita contentum, ablatis 
rebus, substantiis nudatum, secum habuit. Praelium etiam cum Ptholomaeo 
committit, multos quidem hostium peremit, sed victoria in Ptholomaei parte 
propensior fuit. Cum Theodoro autem filio Zenonis saepius dimicavit; et 
superior factus, de possessionibus illius castella et loca munita suo regno 
adjunxit, quamvis a Theodoro ejus exercitus usque ad decem millia caesus 
referatur. Is namque cum Gazam et Rafiam atque Antidonem perdomuisset, 
seditiones Judaeorum perpessus, quodam
-----------------------------------------------------------
die festo concitatur in eum populus. Namque plerumque epulae seditiones 
accendunt, nec videbatur insidias posse comprimere, nisi peregrinos haberet 
auxilio. Igitur crebris cum propria gente praeliis gestis superior factus, 
non minus quinquaginta millibus Judaeorum per sex annos interfecit. Nec 
tamen victoriis laetabatur, quoniam regni sui vires consumpserat, unde 
cum Judaeis conabatur reconciliari. Illi autem inconstantiam ejus morumque 
varietatem in tantum oderant, ut percunctanti causam quonam pacto eos sedare 
posset, dicerent: Si moreretur. Nam vix etiam mortuo daturos veniam, cur 
multa scelerate fecisset. Pugnavit etiam cum Demetrio, quem Judaei evocaverunt 
sibi in auxilium. A quo victus recessit in montes. Immutata quippe fortuna,
-----------------------------------------------------------
sui, qui eum prius deseruerant, misericordia moti, relinquentes Demetrium, 
ad Alexandrum usque ad sex millia se contulerunt. Quorum virtute auctus, 
se bello reparavit. Demetrius hujus inclinationis destitutione fractus, 
mox inde egressus est, non tamen reliqua multitudo ob abscessum auxiliorum 
simultates deposuit: sed cum Alexandro tandiu bello assiduo decertavit, 
donec, plerisque interfectis, victor Alexander caeteros captos Hierosolymam 
adduxit. Verum immoderata fecit iracundia, ut crudelitas ejus ad impietatem 
usque procederet: octingentos enim eorum in media civitate cruci affixos, 
mulieres eorum atque filios in conspectu ipsorum necavit, atque hoc, potans 
et cum suis concubinis recubans, prospectabat. Tantus autem populum terror 
invasit, ut etiam
-----------------------------------------------------------
diversae partis studiosi proxima nocte septem millia extra totam Judaeam 
profugerint. Quorum exsilio mors Alexandri finis fuit. Cum ejusmodi factis 
tandem aegre otium regni quaesisset, ab armis requievit. Ergo qui latius 
ejus actus scire voluerit, tertium decimum Josephi librum antiquitatis 
Historiae legere curabit. Belli autem requiem secutum est morbi principium. 
Qui trigesimo septimo regni anno moritur. Conjugi suae Alexandrae regni 
reliquit gubernacula, Judaeos ei vel maxime audientes fore non dubitans, 
quod longe ab ejus crudelitate discrepans, et iniquitati resistens, benevolentiam 
sibi populi comparasset, neque spes eum fefellit.
        

          CAPUT XII. De bellis socialibus quae Romani perpessi quando tota 
Italia ab eis defecit, et de portentis diris atque mirabilibus quae haec 
mala praecesserunt.
Quibus etiam diebus Romanos multip ces perturbaverunt calamitates, quamvis 
jam domini multarum vocitarentur gentium, quas succinctae brevitatis gratia 
transcurrere statui. Sed si qui eas plenius scire voluerit, quintum librum 
Orosii legat. Igitur Saturninus, tribunus plebis, excitati tumultus in 
Urbe auctor exstitit, qui cum Mario consule sexto et Glaucia praetore conspiravit. 
Primum Metellum Numidicum, virum acerrimum, innocentem, per scelus judicum 
qui ejusdem factionis erant, in exsilium totius Urbis dolore miserunt. 
Idem Saturninus Memmium, virum acrem et integrum, fieri consulem timens, 
occidit, ac
-----------------------------------------------------------
deinde contentionem agens in domo sua, ab aliis imperator, ab aliis vero 
rex est appellatus. Quam temeritatem indignantes Romani, auctore Mario 
consule, Saturninum et ejus factionis auctores interfecerunt. Quorum bona 
omnium publicanda decreverunt. Itaque, interfectis tantae conjurationis 
seditiosis, quies populo fuit. Inde Rutilius, vir integerrimus, perjurio 
judicum condemnatus est. Qui Smyrnam commigrans, litterarum studiis intentus 
consenuit. Igitur Julio Caesare et Marco Philippo consulibus, intestinis 
causis, sociale bellum totam commovit Italiam. Siquidem Livius Drusus, 
tribunus plebis, Latinos omnes spe libertatis illectos, cum placitum explere 
non posset, in arma excitavit. Quibus malis Anexius [Drusus, tantis malis 
anxius] domi suae, incerto quidem
-----------------------------------------------------------
auctore, interfectus est. Igitur Picentes, Vestini, Marsini, Peligni, Marrucini, 
Samnites, Lucani, cum adhuc occultam defectionem meditarentur, Gaium Servilium 
praetorem, legatum ad se missum, apud Asculum occiderunt. Statimque clausa 
civitate, omnes cives Romanos indicta caede jugularunt. Continuo atrocissimam 
perniciem infamissima praecessere prodigia. Namque omnium generum animalia, 
quae manus hominum blande perpeti atque inter homines vivere solita erant, 
relictis stabulis pascuisque, cum balatu, hinnitu mugituque miserabili, 
ad silvas montesque fugerunt. Canes quoque, quorum naturae est extra homines 
esse non posse, lacrymosis ululatibus vagi luporum ritu oberrarunt. Tunc 
etiam sub ortu solis globus igneus a regione septentrionis cum
-----------------------------------------------------------
maximo coeli fragore emicuit. Apud Arentinos, cum panes per convivia frangerentur, 
cruor mediis panibus fluxit. Praeterea per septem continuos dies grando 
lapidum, immixtis etiam testarum fragmentis, terram latissime verberavit. 
In Samnitibus vastissimo hiatu terrae flamma prorupit, et usque in coelum 
extendi visa est. Complures praeterea in itinere videre Romani globum coloris 
aurei, coelo ad terram devolvi, majoremque factum, rursus a terra in sublime 
ad orientem ferri, ac magnitudine sua ipsum solem obtexisse. Igitur Gneius 
Pompeius praetor cum Picentibus jussu senatus bellum gessit, et victus 
est; postquam sibi Samnites Papium Mutilium imperatorem praefecerant, Marsi 
autem Agamemnonem archipiratam praeoptaverant, Julius Caesar,
-----------------------------------------------------------
Samnitum pugna victus, caeso fugit exercitu. Rutilius consul Marium propinquum 
suum legatum sibi legit, quem assidue submoventem moram bello utilem fore, 
et paulisper in castris exerceri militem oportere tironem, dolo id agere 
ratus, contempsit, seseque in insidias Marsorum et universum agmen exercitus 
sui incautus injecit, ubi et ipse consul occisus et multi nobiles interfecti: 
et octo millia Romanorum militum caesa sunt. Arma et corpora interfectorum 
in conspectu Marii legati Tolenus fluvius pertulit, atque in testimonium 
cladis evexit. Marius, raptis continuo copiis, victores insperatus oppressit,
-----------------------------------------------------------
et octo millia ipse Marsorum interfecit. Cepio autem, a Vestinis et Marsis 
deductus in insidias, cum exercitu trucidatus est. Lucius vero Julius Caesar, 
post quam apud Eserniam victus aufugerat, contractis undique copiis adversus 
Samnites et Lucanos dimicans, multa hostium millia interfecit. Cumque ab, 
exercitu imperator appellatus esset, Romamque nuntios de victoria misisset, 
senatus sagam, hoc est vestem moeroris, quam exorto sociali bello sumpserat, 
hac spe arridente deposuit, atque antiquum togae decorem recuperavit. Marius 
deinde sex millia Marsorum cecidit, septem millia armis exuit. Sylla cum 
viginti quatuor cohortibus Eserinam missus, ubi arctissima obsidione Romani 
cives et milites premebantur, maximo bello et plurima caede hostium
-----------------------------------------------------------
urbem sociosque servavit. Gneius Pompeius Picentes gravi praelio fudit, 
qua victoria senatus laticlavia et caetera dignitatis insignia recepit, 
cum togas tantummodo de victoria Caesaris primum respirante  
sumpsisset. Porcius Cato praetor, et rursus [ Al., Porcius Cato praetor 
Etruscos, etc.] Plotius legatus, Umbros plurimo sanguine impenso et difficillimo 
labore vicerunt. Gneio Pompeio, L. Porcio Catone consulibus, Pompeius diu 
obsedit Asculum civitatem: nec tamen expugnasset, nisi populum in campum 
prorumpentem gravissima oppressione vicisset. Decem et octo millia Marsorum 
in ea pugna cum Franco imperatore suo caesa sunt. Eadem die Picentes congressi 
et victi sunt. Quo etiam tempore Sylla Samnites bello superavit et vicit: 
quo
-----------------------------------------------------------
praelio octodecim millia Samnitum caesa sunt. Ergo Marrucini et Vestini 
a Sulpicio legato Pompeii persecuti atque vastati sunt. Ab eodem etiam 
Sulpicio imperatores Italici horribili praelio oppressi sunt et occisi. 
Pompeius, Asculum ingressus, praefectos, centuriones cunctosque principes 
eorum virgis cecidit securique percussit, servos praedamque omnem sub hasta 
vendidit, reliquos liberos quidem, sed nudos et egentes abire praecepit.
        

          CAPUT XIII. De civilibus bellis quae inter Syllam et Marianos 
gesta sunt, et usque ad decimum annum protracta: quibus lectissimorum centum 
quinquaginta millia caesa sunt.
Igitur nondum finito sociali bello, Romae primum bellum civile motum est. 
Eodemque anno Mitridaticum
-----------------------------------------------------------
bellum, et si minus infame, non tamen minus grave coeptum est. Itaque Marius 
septimum consulatum, et bellum suscipere Mitridaticum affectavit. Dum Syllae 
consuli contra Mitridatem in Asiam cum exercitu profecturo, in Campania 
haec res innotuisset, confestim ira indignationeque permotus, Romam reversus 
est. Siquidem ante Urbem Marii legatum, quasi primam victimam civilis belli, 
occidit, mox Urbem irrupit. Marius vero cum permovere nobilitatem, inflammare 
plebem, ordinem equestrem perarmare, adversus Syllam frustra tentasset, 
tandem in Capitolium concessit.Sed partibus Syllanis ibi
-----------------------------------------------------------
graviter contritis, ab eo diffugit magna suorum caede, ibique tunc Sulpicius 
Marii collega occisus est. Marius quoque fugiens, cum persequentum instantia 
circumseptus esset, in Minturnensium paludibus sese abdidit, e quibus infeliciter 
luto oblitus ignominioseque protractus, turpi autem spectaculo Minturnas 
deductus contrususque in carcerem, percussorem ad se missum solo vultu 
exterruit. Deinde lapsus e vinculis in Africam transfugit; solutoque ex 
Utica filio, ubi is in custodia observabatur, continuo Romam regressus, 
Cinnae consuli societate scelerum conjunctus est. Igitur ad profligendam 
universam rempublicam exercitum sibi in quatuor partes diviserunt. Tres 
siquidem legiones Mario datae, parti copiarum G. Carbo praepositus est, 
partem Sertorius accepit: ille
-----------------------------------------------------------
scilicet Sertorius, jam hic civilis belli incentor et particeps, qui etiam, 
hoc finito, aliud post Hispaniae bellum excitavit, quod per multos annos 
maximis Romanorum cladibus traxit. Caetera vero exercitus portio Cinnam 
secuta est. Porro Gneius Pompeius, qui a senatu cum exercitu accersitus, 
ut reipublicae opitularetur, et diu sese novarum rerum aucupatione suspenderat, 
contemptus a Mario, vel Cinna, ad Octavium, alterum consulem, sese contulit, 
et mox cum Sertorio conflixit. Infelicem pugnam interventus noctis diremit. 
Sexcenti ex utraque parte milites trucidati sunt. Igitur Marius coloniam 
Ostiensem ingressus, omnia ibi genera libidinis, avaritiae et crudelitatis 
exercuit. Pompeius, fulmine afflatus, interiit. Exercitus vero ejus, pestilentia 
correptus, pene
-----------------------------------------------------------
totus absumptus est. Nam undecim millia virorum de castris Pompeii mortua, 
sex millia autem de parte Octavii consulis desiderata sunt Marius Antium 
et Aritiam civitates hostiliter irrupit, cunctosque in his praeter proditores 
interfecit, bona suis diripienda permisit. Post Cinna consul cum legionibus, 
et Marius cum fugitivis ingressi Urbem, nobilissimos quosque e senatu et 
plurimos consulares viros interfecit. Sed, quota haec portio ostentatae 
miseriae est, uno verbo diffinisse caedem bonorum, cujus fuit tanta numerositas, 
tanta diuturnitas, tanta crudelitas, tanta quoque diversitas? De quibus 
etiam auditis posteri perhorrescant. Igitur Marius cum interfectorum civium 
capita conviviis, oblata Capitoliis, collata rostris, ad spectaculum congereret 
ac septimum
-----------------------------------------------------------
consulatum cum Cinna tertio consule pervasisset, in exordio consularis 
imperii sera tandem morte praereptus est. Cinna bonorum neces malorum caede 
supplevit. Nam cum introducta per Marium fugitivorum manus insatiabilis 
praedandi esset nullamque partem auctoribus praedae consulibus ministraret, 
in forum quasi stipendii causa sollicitata, militibusque circumdata, inermis 
exstincta est. Caesa sunt illa die in foro Urbis octo millia fugitivorum: 
idemque Cinna, quarto consul, ab exercitu suo interfectus est. Interea 
residui senatorum, qui potentiam Cinnae, Marii crudelitatem, insaniam Fimbriae 
Sertoriique audaciam fuga evaserant, transvecti in Graeciam, coegere precibus 
Syllam, ut periclitanti,
-----------------------------------------------------------
imo jam plane perditae, patriae opem ferret. Igitur Sylla mox ut Campanium 
littus attigit, Norvanum consulem praelio oppressit, sex millia tunc Romanorum 
Romani interfecerunt, sex millia eorumdem ab iisdem capta sunt: centum 
et viginti quatuor de Syllana parte ceciderunt. Fabius vero Hadrianus, 
cui imperium pro praetore erat, regnum Africae servorum manu affectans, 
apud Uticam, congestis sarmentis, cum omni familia vivus incensus est. 
Damasippus praetor, incentore Mario consule, Q. Scevolam, G. Carbonem, 
L. Domitium, P. Antistium, in curiam quasi ad consultandum vocatos, crudelissime 
occidit. Corpora interfectorum carnificis unco tracta, atque in Tyberim 
missa sunt. Eodem tempore Syllae duces plura praelia adversus Marianas 
partes infelicissima
-----------------------------------------------------------
felicitate gesserunt. Nam et Q. Metellus Carinatas copias cecidit, et castra 
pervasit; et G. Pompeius Carbonis equitatum graviter trucidavit. Syllae 
etiam et Marii adolescentis maximum tunc praelium apud Sacriportum fuit. 
In quo de exercitu Marii caesa sunt viginti quinque millia, sicut Claudius 
scribit. Pompeius Carbonem etiam castris exuit, fugientemque insecutus, 
nunc caedendo, nunc ad deditionem cogendo, plurima exercitus parte privavit. 
Metellus Norbani agmen oppressit, ubi novem millia Marianae partis occisa 
sunt. Lucullus cum a Quinto obsideretur, erupit, et repentina pugna obsessorem 
delevit exercitus. Nam plus quam decem millia ibi tunc caesa referuntur. 
Sylla deinde cum Campanio  Samnitum duce, et Carinatis 
reliquis
-----------------------------------------------------------
copiis, ante ipsam Urbem portamque Collatinam ad horam diei nonam signa 
contulit, gravissimoque praelio tandem vicit; octoginta millia hominum 
ibi fusa dicuntur, duodecim millia sese dediderunt; reliquam multitudinem 
in fugam versam insatiabilis victorum civium ira consumit. Sylla mox  
Urbem victor intravit, tria millia hominum, qui se per legatos dediderant, 
contra fas contraque fidem datam, inermes securosque interfecit. Plurimi 
tunc quoque, ut non dicam innocentes, sed etiam ipsius Syllanae partis, 
occisi sunt: quos fuisse plus quam novem millia ferunt. Ita libere per 
Urbem caedes, percussoribus partim vagantibus, ut quemque vel ira vel praeda 
sollicitabat, agitabantur. Igitur cunctis jam quod singuli timebant,
-----------------------------------------------------------
aperte frementibus, Q. Catulus palam Syllae dixit: Cum quibus tandem victuri 
sumus, si in bello armatos, in pace inermes occidimus? Postquam vero in 
Urbe viri consulares, praetores, senatores, passim sine consideratione 
deleti sunt, quos in tabulis cruentissime descripserant, inde Sylla Praeneste 
profectus est, omnes Marianae militiae principes, hoc est, legatos, quaestores, 
praefectos et tribunos, jussit occidi. Pompeius Carbonem, Marianum ducem, 
in Aegyptum fugere conantem, comprehendit et occidit. Idem Pompeius in 
Africam transgressus, eruptione circa Uticam facta, octodecim millia hominum 
interfecit. Eo bello Domitius, dux Marianus, dum inter priores pugnat, 
occisus
-----------------------------------------------------------
est.  Hirtam Numidiae regem persecutus, fugientemque 
omnibus copiis nudatum interfecit. Sylla demum dictator creatus est, ut 
damnationis et crudelitatis libido honesti nominis reverentia et armaretur 
et velaretur. Novissime Sylla potestate privatus est. Hoc fine conclusa 
sunt duo bella funestissima, sociale Italicum, et civile Syllanum. Haec 
per annos decem tracta, plusquam centum quinquaginta millia Romanorum consumpserunt, 
tantumque lectissimorum virorum vernaculorumque militum Roma hoc civili 
bello perdidit, quantum in ea superiore tempore, cum se jam adversus Alexandrum 
Magnum circumspiceret, indiscretis aetatibus census invenit. Praeterea 
viros consulares triginta et quatuor, praetorianos triginta
-----------------------------------------------------------
sex, sexaginta fere senatores, absque innumeris totius Italiae populis, 
qui passim sine consideratione deleti sunt. Igitur, Sylla mortuo, Lepidus, 
Marianae partis assertor, adversus Catulum, Syllanum ducem, surgens, redivivos 
bellorum civilium cineres suscitavit. Bistucatiae  certatum 
est. Plurimi Romanorum, jam ipsa paucitate miserorum, et adhuc illo furore 
insanientium, caesi sunt. Albanorum civitas, obsidione oppugnata atque 
excruciata fame ultima, miserabilium reliquiarum deditione servata est. 
Ibi tunc Scipio, Lepidi filius, captus atque occisus est. Brutus in Cisalpinam 
Galliam fugiens, persequente Pompeio, apud Regium interfectus est. Ita 
hoc bellum civile, non magis dementia  Catuli, quam taedio 
Syllanae crudelitatis,
-----------------------------------------------------------
ut ignis in stipula, eadem celeritate, qua exarsit evanuit. Quibus etiam 
diebus Terentius Varro in provincia Narbonensi nascitur, qui postea trigesimum 
quintum annum agens, Graecas litteras summo studio didicit. Cicero namque 
Athenas succedit Rustico, defenso contra Chrysogonum. Deindepost triennium 
Romam regreditur: qui vigesimo sexto aetatis suae anno etiam Quintium defendit. 
Quo in tempore Plotius Gallus Romae Latinam rhetoricam primus docuit. De 
quo Cicero sic refert: Memoria teneo, nobis pueris, primum Latine edocere 
coepisse Plotium quemdam. Tunc Lucius Pomponius Bononiensis, Catillanorum 
 scriptor, clarus habebatur. Lucretius etiam poeta nascitur: 
qui, amatorio poculo hausto, in furorem versus,
-----------------------------------------------------------
aliquos libros per intervalla insaniae scripsit, quos postea Cicero emendavit.
        

          CAPUT XIV. Regnante Ptholomaeo, Dionysio, Alexandra Salina, Alexandri 
regis uxor, Judaeorum rexit populum; et ea quae ibi illis contigerunt diebus.
Ptholomaeus Dionysius, annis triginta; a reaedificatione vero templi anni 
erant quadringenti triginta. Regnum vero Judaeorum Alexandra Salina, Alexandri 
regis uxor, ut praemisimus, habebat. Quae cum duos filios ab Alexandro 
generatos haberet, natu quidem maximum Hircanum propter aetatem
-----------------------------------------------------------
declaravit pontificem, et propter modestiam regem constituit; minorem autem 
Aristobolum privatum vivere maluit, quod ferventioris esset ingenii. Ipsa 
vero Alexandra, qui sacras temerassent leges, ab initio detestabatur, religioni 
tamen divinae superstitiose deserviens. Qua de re jungunt se eidem mulieri 
Pharisaei, quoddam Judaeorum collegium, qui praeter alios pietatem colere 
putarentur et peritius leges exponebant. Ob eam causam propius eos aspiciebat. 
Illi autem, paulatim feminae simplicitatem despicientes, omnes pro sua 
libidine submovendo ac deponendo, vinciendo ac solvendo quos vellent, ordines 
reipublicae confundebant prorsus, ut ipsi quidem regiis commodis fruerentur, 
expensas ac difficultates Alexandra perferret. Sed eadem mire callebat
-----------------------------------------------------------
res administrare majores. Itaque augendis copiis semper intenta, duplicem 
conflavit exercitum. Neque pauca peregrinorum paravit auxilia, quibus non 
modo statum gentis suae roboravit, sed etiam metuendam se reddidit externae 
potentiae. Imperabat autem aliis, verum Pharisaeis ipsa ultro parebat. 
Denique Diogenem quemdam insignem virum, qui Alexandro fuisset amicissimus, 
interficiunt, ejus consilia criminantes, ut octingenti, quos supra memoravi, 
regis jussu tollerentur in crucem. Nihilominus autem Alexandrae suadebant 
ut et alios, quibus auctoribus in illos fuisset Alexander excitatus, occideret. 
Cumque his nimia superstitione nihil abnuendum putaret, quos sibi libuisset, 
ea specie trucidabant: donec optimatum quisque ad Aristobolum
-----------------------------------------------------------
confugerent, quorum periculum agebatur, atque ille matri persuasit ut his 
propter dignitatem parceret, civitate autem pelleret, quos nocentes existimaret. 
Illi quidem, data sibi copia, per agros dispersi sunt. Inter haec, Alexandra 
morbo laborante, minor ejus filius Aristobolus cum servis suis, quos multos 
habebat, omnesque pro aetatis fervore fidissimos, universa castella obtinuit, 
et pecunia quam ibi reperit conductis auxiliis, regem se declaravit. Ob 
haec miserata querelis Hircani mater, conjugem Aristoboli cum filiis includit 
apud castellum quod a septentrione fano adjacens, Baris antea vocabatur, 
ut diximus, postea vero Antonium cognominatum est, imperante Antonio, quemadmodum 
de Augusti et Agrippae nomine Sebaste et
-----------------------------------------------------------
Agrippas et aliae civitates appellatae sunt. Ante tamen Alexandra moritur 
quam in Aristobolum Hircani fratrem illius contumelias vindicaret, quem 
dejici regno curaverat, quod ipsa novem per annos administravit, et haeres 
quidem omnium fit Hircanus, cui regnum etiam viva commiserat.
        

          CAPUT XV. De diversis fragoribus bellorum quibus Roma perterrita 
est, quorum unum fuit in Hispania, aliud in Macedonia, tertium in Pamphylia, 
quartum in Dalmatia.
Interea apud Romanos haec gerebantur. Sonantibus
-----------------------------------------------------------
undique bellorum fragoribus, quorum unum in Hispania erat, aliud in Pamphylia, 
in Macedonia tertium, quartum in Dalmatia, exsanguis adhuc atque exhausta 
intestina pernicie, tanquam febribus Romana respublica, propulsare armis 
Occidentis Septentrionisque fortissimas gentes cogebatur. Sertorius siquidem, 
vir dolo atque audacia potens, cum partium Marianarum fuisset, Syllam fugiens, 
ex Africa dilapsus in Hispanias, bellicosissimas ferocissimasque gentes 
in arma excitavit. Adversus hunc, ut breviter diffiniam, duo duces missi, 
Metellus et Domitius: quorum Domitius ab Hirtulegio, Sertorii duce, cum 
exercitu oppressus est. Manilius, proconsul Galliae, in Hispaniam cum tribus 
legionibus et mille quingentis equitibus transgressus, iniquam
-----------------------------------------------------------
cum Hirtulegio pugnam conseruit. A quo castris copiisque nudatus, in oppidum 
Hilerdam pene solus refugit. Metellus, multis praeliis fatigatus, per devia 
oberrans, hostem mora fatigabat, donec Pompeii castris consociaretur. Pompeius, 
contracto apud Palantiam exercitu, Lauronem civitatem, quam tunc Sertorius 
oppugnabat, frustra conatus defendere, victus aufugit. Sertorius, superato 
fugatoque Pompeio, Lauronem civitatem cruentissime depopulatus est: reliquum 
agmen Lauronensium, quod caedibus superfuerat, miserabili in Lusitaniam 
captivitate transduxit. Pompeium autem, hoc est, illum Romanorum ducem, 
a se victum fuisse gloriatus est: quem magna praeditum fiducia, ad hoc 
bellum non pro consule, sed pro consulibus Roma
-----------------------------------------------------------
misisset. Fuisse tunc Pompeio triginta millia peditum, mille equites, Galba 
scribit; Sertorium autem sexaginta millia peditum, octo millia equitum 
habuisse commemorat. Postea vero Hirtulegius, cum Metello congressus, apud 
Italicam Beticae urbem, viginti millia militum perdidit, victusque in Lusitaniam 
cum paucis refugit. Pompeius Belgidam, nobilem Celtiberiae urbem, cepit. 
Sertorius deinde cum Pompeio congressus decem millia militum ejus interfecit; 
ex alio cornu, vincente Pompeio, tantumdem pene ipse perdidit. Multa praeterea 
inter eos praelia gesta sunt. Memmius, quaestor Pompeii, idemque vir sororis 
ejus, occisus est. Hirtulegii fratres interfecti. Perpenna, qui se Sertorio 
junxerat, comminutus est. Postremo ipse Sertorius decimo demum
-----------------------------------------------------------
anno belli inchoati, iisdem, quibus et Viriatus, suorum dolis interfectus, 
finem bello fecit, Romanisque victoriam sine gloria dedit: quamvis Perpennam 
postea pars exercitus ejus secuta sit, qui a Pompeio victus, cum universo 
exercitu suo interfectus est, civitates vero cunctas in Hispania ultro 
Pompeius ac sine mora per deditionem recepit ac evertit. Interea Macedonicum 
bellum Claudius sortitus, varias gentes, quae Rhodopeis montibus circumfusae 
sunt, ac tunc Macedoniam crudelissime populabantur, subegit. Nam inter 
caetera dictu audituque horrida quae in captivos agebant, captis,
-----------------------------------------------------------
cum poculo opus esset, humanorum capitum ossibus, cruentis capillatisque 
adhuc, ac per interiores cavernas male effosso cerebro oblitis, avide ac 
sine horrore tanquam veris poculis utebantur: quarum cruentissimi atque 
immanissimi Scordici erant. Has itaque, ut dixi, Claudius pellere Macedoniae 
finibus bello attentavit, magnisque se malorum molibus objecit: unde cum, 
animo aeger et curis circumseptus, morbo insuper correptus esset, interiit. 
Hujus successor Scribonius attentatarum superiori bello gentium declinans 
vim, in Dardaniam arma convertit, eamque superavit. Publius vero Servilius 
exconsul Ciliciam et Pamphyliam crudelissime adortus, dum subdere studet, 
pene delevit. Lyciam et urbes ejus obsessas oppressasque cepit. Praeterea
-----------------------------------------------------------
Olympum montem pervagatus, Phasidem  evertit, Coricium diruit, 
Tauri quoque montis latera in Ciliciam vergentia perscrutatus, Isauros 
bello fractos in deditionem redegit. Primus Romanorum per Taurum duxit 
exercitum, ac limitem itineris fecit. Triennio emenso quo bellum gestum 
est, Isaurici nomen assumpsit. Cosconius proconsul sortitus Illyricum, 
protrita subactaque Dalmatia, Salonas, urbem florentissimam, post biennium 
tandem expugnavit et cepit.
        

          CAPUT XVI. De gladiatoribus qui, e ludo effugientes, multa et 
perniciosissima bella contra Romanos dominos suos excitaverunt.
Lucullo itaque et Cassio consulibus, gladiatores
-----------------------------------------------------------
septuaginta et quatuor Capuae a ludo Gnei Lentuli diffugerunt. Qui continuo, 
ducibus Crixo et Inomao Gallis, et Spartago Thrace, Vesuvium montem occupaverunt. 
Unde erumpendum adverterunt. Inde, per Consentiam, et Metapontum circumducti, 
ingentia brevi agmina collegerunt. Nam Crixo decem millium multitudo, Spartago 
autem triplex tunc numerus fuisse fertur. Inomaus enim jam in superiore 
bello fuerat occisus. Itaque cum caedibus, incendiis, rapinis stuprisque 
omnia miscerent, in exsequiis captivae matronae, quae se dolore violati 
pudoris necaverat, munus gladiatorium ex quadringentis captivis, scilicet, 
quod spectandi fuerant, spectaturi, ut pote lanistae, gladiatorum potius 
quam militum principes, ediderunt. Deinde consules Gellus et Lentulus
-----------------------------------------------------------
adversus eos cum exercitu missi sunt. Quorum Gellius Crixum acerrime pugnantem 
praelio oppressit; Lentulus a Spartago superatus aufugit. Post etiam collatis 
frustra ambo consules copiis, accepta gravi clade, fugerunt. Dehinc G. 
Cassium proconsulem idem Spartagus oppressum bello interfecit. Itaque exterrita 
civitate non minore propemodum metu, quam sub Hannibale circa portas fremente 
trepidaverat, senatus Crassum cum legionibus consulem novo supplemento 
militum misit. Is mox ut fugitivorum pugnam iniit, sex millia eorum interfecit, 
nongentos vero cepit. Inde priusquam
-----------------------------------------------------------
ipsum Spartagum, ad caput Silari fluminis castrametantem, bello aggrederetur, 
Gallos auxiliatores ejus Germanosque superavit, e quibus triginta tria 
millia hominum cum ipsis ducibus occidit. Novissime ipsum Spartagum disposita 
acie congressum, maximasque cum eo fugitivorum copias perculit. Nam sexaginta 
eorum millia caesa, sex millia capta referuntur; tria millia Romanorum 
recepta sunt; caeteri, qui ex hoc bello lapsi oberrabant, per complures 
duces frequenti indagine contriti sunt.
        

          CAPUT XVII. De diversis praeliis in Oriente gestis, id est, quae 
Mithridates prius prospere, demum infeliciter gessit. Et de his quae Sylla 
et Lucullus et caeteri eo tempore Romani exercitus duces peregerunt.

-----------------------------------------------------------
Igitur Mitridates, rex Ponti atque Armeniae, postquam Nicomedem Bithyniae 
regem amicum populi Romani regno privare molitus est, atque a senatu monitus, 
si id facere tentaret, bellum sibi a populo Romano inferendum fore: iratus, 
Cappadociam continuo pervasit, atque expulso ab ea Ariobarzane rege cunctam 
provinciam igni ferroque vastavit. Bithyniam deinde pari clade corripuit. 
Paflagoniam simili exitu afflixit, pulsis ex ea Philomene et Nicomede regibus. 
Cum venisset Ephesum, crudeli praecepit edicto ut per totam Asiam quicunque 
inventi essent cives Romani, sub una die omnes necarentur. Et factum est. 
Nec explicari aut comprehendi ullo modo verbis potest quae tunc multitudo 
Romanorum civium caesa sit. Quis moeror plurimarum
-----------------------------------------------------------
provinciarum, quis gemitus occidendorum pariter atque occidentium fuerit, 
cum singuli quique aut prodere innocentes hospites et amicos, aut ipsi 
periclitari poena hospitum cogerentur. Archelaus quoque, dux Mitridatis, 
cum centum viginti millibus peditum  equitum in Achaiam praemissus, 
Athenas cunctamque Graeciae partem vi per deditionem [Graeciam, partim 
vi, partim deditione] obtinuit. Sylla, cui post consulatum Mitridaticum 
bellum obvenerat, Archelaum apud Pyreum Atheniensium portum, septemplici 
muro communitum, diu obsedit, ipsamque Atheniensium urbem vi cepit; postea 
justo praelio cum Archelao conflixit. Centum et decem millia de exercitu 
Archelai interfecta, vix decem millia superfuisse referuntur. Comperta
-----------------------------------------------------------
clade, Mitridates lectissima septuaginta millia militum Archelao in subsidium 
misit ex Asia. Secundo praelio quinquaginta  millia ex 
his interfecta sunt, ibique Diogenes, Archelai filius, trucidatus est. 
Tertio bello omnes copiae quas Archelaus habebat exstinctae sunt. Nam viginti 
millia militum ejus in paludem pulsa, cum Syllae fidem implorarent, insatiabili 
ira victoris interfecta sunt: totidemque alia in flumen coacta ac necata, 
reliqui miserorum passim trucidati sunt. Porro Mitridates in Asia nobilissimarum 
urbium principes occidere, bonaque eorum publicare animo intenderat. Cumque 
jam mille et sexcentos ita interfecisset, Ephesini exemplum verentes, excluso 
praesidio ejus, portas objecerunt.
-----------------------------------------------------------
Similiter Smyrnei, Sardi, Colophonii Trallianique fecerunt. Perturbatus 
Mitridates per Archelaum ducem suum cum Sylla pacem pepigit. Interea Fimbria, 
Marianorum scelerum satelles, homo omnium audacissimus, Flaccum consulem, 
cujus legatus erat apud Nicomediam, occidit: ac mox arrepto exercitu Mitridatis 
filium ex Asia ad Militopolim fugat, stationemque regis invadit, ipsumque 
Pergamo pellit, fugientemque insecutus, apud Phitanam obsedit. Et profecto 
cepisset, si Lucius Lucullus civilibus discordiis curam reipublicae praetulisset, 
eumque mari coarctare objecta classe voluisset. Inde Fimbria Iliensibus 
iratus, a quibus pro Syllanae partis studio objectu portarum repulsus videbatur, 
ipsam urbem militum , antiquam
-----------------------------------------------------------
illam Romae parentem, funditus caede incendioque delevit: sed eam Sylla 
continuo reformavit. Idem Fimbria apud Tiathiram cum exercitu Syllae obsideretur, 
desperatione adactus, in templo Aesculapii manu sua interfectus est. Fannius 
et Maius, de exercitu Fimbriae profugi, Mitridati sese adjunxerunt. Quorum 
hortatu Mitridates cum Sertorio, per legatos in Hispaniam missos, foedus 
pepigit. Sertorius ad eum M. Marium firmandi foederis causa misit. Quem 
rex apud se retentum, brevi ducem fecit in locum Archelai, qui se ad Syllam 
cum uxore liberisque contulerat. Marius et Eumachus duces a Mitridate adversus 
Lucullum missi, magno exercitu brevi congregato, cum P. Rutilio apud Chalcedonam 
congressi sunt, eumque cum plurima exercitus ipsius
-----------------------------------------------------------
parte ceciderunt. Lucullus Mitridatem Cizicenos obsidentem fossa cinxit, 
eumque quod faciebat pati compulit. Itaque ad ipsos Cizicenos, ut bono 
animo essent, nuntium misit, unum ex militibus nandi peritum: qui duobus 
utribus suspensus, mediam ipse regulam tenens, plantis subremigans, septem 
millia passuum transmeavit. Mitridates, inopia laborans, partem copiarum 
instructam armis domum abire praecepit. Quam Lucullus excipiens, universam 
disperdidit. Nam amplius quam quindecim millia hominum tunc interfecisse 
narratur. Tunc etiam Fannius, qui se Mitridati junxerat, et Metrofanes, 
regius praetor, a Mamerco victi, cum duobus millibus equitum in Mesiam 
profugerunt: atque inde Maeoniam digressi, in colles camposque arenosos 
inciderunt;
-----------------------------------------------------------
ubi non solum montes usti, vel saxa quasi quadam fuligine offuscata cernuntur, 
verum etiam campi ambusto solo squalidi per quinquaginta millia [ Al., 
quinginta millia] passuum sine ullo ignis vel fornacis indicio, et pendulo 
in profundum cinere putres jacent. Tribus etiam locis torridae voragines 
ostenduntur, quas Graeci physas vocant: in quibus diu oberrantes, inopinatis 
tandem periculis exempti sunt, et clam in regis castra venerunt. Deiotarus, 
rex Gallograeciae, praefectos regis bello trucidavit. Interea Mitridates 
apud Cizicum eadem mora qua obsidebat, obsessus, in magnam penuriam pestilentiamque 
exercitum suum coarctavit. Nam plusquam trecenta millia hominum fame et 
morbo in
-----------------------------------------------------------
eadem obsidione amisisse fertur, ipse cum paucis, arrepta navi, clam fugit 
e castris. Lucullus, incruento milite, spectator cladis alienae novum genus 
victoriae adeptus est. Mox Marium adortus, vicit fugavitque. In quo praelio 
plus quam undecim millia Marianorum militum interfecta referuntur. Lucullus 
postea cum eodem Mario navali praelio congressus, triginta et duas naves 
regias et complures onerarias, aut demersit aut cepit. Multi ibi ex his 
quos Sylla proscripserat, interempti sunt. Marius, postera die de spelunca 
ubi latebat extractus, meritas hostilis animi poenas luit. Eodem vero Lucullus 
impetu Apamiam vastavit, et sub monte Olympo, Prusam, munitissimam civitatem, 
captam expugnatamque diripuit. Mitridates adversus Bizantium instructa
-----------------------------------------------------------
classe navigans, tempestate correptus, octoginta rostratas naves perdidit. 
Ipse cum quassa jam navi mergeretur, in meoparonem  Seleuci 
piratae, ipso pirata juvante, transilivit. Inde Senopem ac post Anison 
cum magna difficultate pervenit. Lucullus Senopem expugnaturus obsederat. 
Hanc Seleucus archipirata et Cleochares spado, qui praesidii causa praeerat, 
expilatam atque incensam reliquerunt. Lucullus, miserorum hostium intestina 
clade permotus, celeri occursu immissum restinxit incendium. Ita misera 
civitas, versa vice, hostium sociorumque, unde defendenda, disperdita; 
et unde disperdenda, servata est. At vero M. Lucullus, qui Curioni in Macedonia 
successerat, totam Bessorum gentem bello appetitam, in deditionem recepit. 
Praeterea
-----------------------------------------------------------
Lucullus, transgressus Eufratem et Tigrim, apud Tigranocertam urbem cum 
Mitridate et Tigrane congressus, parvissima suorum manu magnum hostium 
numerum occidit. Nam triginta millia hominum in eo bello caesa referuntur. 
Tigranes vix centum
-----------------------------------------------------------
et quinquaginta equitibus comitatus aufugit, diademate et thiara ne agnosceretur 
abjectis. Tunc ad Lucullum totius pene Orientis supplices venere legati. 
Ille, imminente hieme, per Armeniam in Mesopotamiam regressus, Nisibin, 
urbem illis tunc locis inclytam, expugnavit et cepit. Iisdem diebus piratae 
per omnia sparsi maria, et jam non tantum intercipientes navium commeatus, 
sed etiam insulas provinciasque vastantes, impunitate sceleris et aviditate 
praedae vulgo sese associantes, in immensum augebantur. Quos G. Pompeius 
post multam quidem vastationem, quam terra marique diu egerant, mira tamen 
celeritate compressit. Eodem tempore Cretam insulam per biennium Metellus 
evertit, diuturnoque bello domitam in potestatem redegit,
-----------------------------------------------------------
legesque Minois Romanis legibus permutavit. Quibus etiam diebus a Lucullo 
victa Armenia ac Mesapotamia, ac Nisibin capta, Syria in Romanam ditionem 
cessit, quae hucusque per reges Macedonum ab Alexandro possessa fuerat. 
Quo in tempore Horatius Flaccus satyricus poeta libertino patre Venusi 
nascitur. Apollodorus vero Pergamenus, Graecus orator, praeceptor Galidii 
et Augusti, clarus habetur. Igitur quae de Catilina et Lentulo, sive Cicerone, 
Salustius scribit, hoc gesta sunt tempore. Marcus etiam Callidus orator 
clarus habetur, qui bello civili postea Caesarianas partes secutus, cum 
Togatam Galliam regeret, Placentiae obiit. Nunc sexto volumini finem imponere 
decrevi, ut bella tam Romanorum civilia et externis ubique permixta, quam 
etiam Judaeorum,
-----------------------------------------------------------
quae dicta sunt, vel etiam quae sequuntur, quia si sibi continuatim serie 
temporum et malis sequacibus cohaeserunt, libri saltem termino separentur.

      


        LIBER SEPTIMUS

          CAPUT PRIMUM. Cum Hircanus atque ejus frater Aristobolus de regni 
potestate confligunt, Pompeium judicem provocant: ex quo Romanis subduntur.
          
-----------------------------------------------------------
Igitur Hircanus, qui pontifex Judaeorum erat, etiam regni gubernacula matre 
ei contradicente (ut praemisimus) susceperat. Verumtamen frater ejus Aristobolus 
viribus atque auctoritate praestabat. Habito autem inter eos circa Hiericunta 
de rerum summa conflictu, plerique, Hircano relicto, transeunt ad Aristobolum. 
Hircanus autem cum reliquis fuga praevenit castellum Antonium, ibique salutis 
obsides nactus est. Erat itaque ibi in custodia (ut praemisimus) conjux 
Aristoboli cum filiis. Sed priusquam grave aliquid fieret, ea lege in concordiam 
redit, ut regnum quidem Aristobolus haberet, Hircanus vero excederet quasi 
regis frater aliisque contentus honoribus. Hoc modo in fano reconciliati, 
cum in conspectu circumstantis populi benignissime
-----------------------------------------------------------
alter alterum valere jussissent, domos permutant, et Aristobolus quidem 
recedit in regiam, Hircanus autem in Aristoboli domum. Metus vero et alios 
ejus inimicos praeter spem dominantis occupat: et maxime
-----------------------------------------------------------
Antipatrum, jam dudum invisum Aristobolo. Erat autem genere Idumaeus, et 
nobilitate ac divitiis aliarumque rerum copia gentis suae princeps. Is 
ergo et Hircanum ut ad Aretem regem Arabiae confugeret, ejusque auxilio 
regnum repeteret hortabatur, et ipse Arete ut Hircanum susciperet atque 
in regnum deduceret suadebat, multa detrahens Aristoboli moribus, multisque 
Hircanum laudibus praedicans. Simulque admonebat quod eum diceret regno 
clarissimo praesidentem, iniquitate oppressis manum porrigere: Hircanum 
autem injuriam pati, qui principatu jure successionis sibi debito caruisset. 
Sic instructis et praeparatis ambobus, noctu cum Hircano ex civitate profugit, 
citatoque cursu in oppidum quod Petra dicitur salvus evadit, quod regni 
sedes
-----------------------------------------------------------
esset Arabiae. Ibique postquam Hircanum manum regis Aretae tradidit, multis 
dictis multisque muneribus, ut auxilium ei praeberet, quo in regnum deduceretur, 
effecit. Igitur rex collectum undique exercitum in Judaeam direxit. Erant 
autem peditum equitumque millia quinquaginta. Quibus nequaquam restitit 
Aristobolus, sed primo impetu superatus, in Hierosolymam fugere cogitur. 
Atque omnino captus esset, nisi dux Romanorum Scaurus horum imminentem 
solvisset obsidionem. Namque is ex Armenia quidem in Syriam missus erat 
a Pompeio Magno, qui cum Tigrane bellum gerebat. Sed ubi Damascum venit, 
quam retentam a Metello et Lollio consulibus et captam reperit, his inde 
submotis, cognito in Judaea quid ageretur, illuc velut ad quaestum cucurrit.
-----------------------------------------------------------
Denique ut ingressus est fines Judaeorum, legati ad eum veniunt a fratre 
utroque ut sibi potius adjumento esset orantibus. Sed quadringentis talentis, 
quae Aristobolus miserat, justitia posthabita est. Tot etiam acceptis Scaurus 
ad Hircanum et Arabas legatos dirigit, Romanorum eis et Pompeii nomen intentans, 
nisi ab obsidione desisterent. Itaque et Aretha ex Judaea in Philadelphiam 
recedit metu perculsus, et Scaurus Damascum redit. Hircanus vero et Antipater, 
Arabum privati auxilio, spem in adversarios contulerunt. Et cum Pompeius 
Syriam transgressus Damascum pervenisset, ad ipsum confugiunt multisque 
muneribus ei datis, illa tantum quibus apud Aretham usi fuerant, allegantes 
magnopere praedicabant ut Aristoboli violentiam
-----------------------------------------------------------
odio dignam putaret, regnoque Hircanum restitueret, cui tam aetate quam 
moribus deberetur. Itaque Aristobolus, auxilio Scauri fretus, Pompeio nec 
defuit. Sed dum ipsius gratiam minime adeptum se cognosceret, in Hierosolymam 
cum indignatione discessit, belloque jam congredi cum Pompeio cogitabat. 
Pompeius autem nec ei tempus apparatui dandum putavit, sed statim eum sequitur, 
multum quippe alacritati ejus addiderat circa Hiericunta mors Mitridatis 
nuntiata. Cumque illic pernoctasset, mane in Hierosolymam properabat. Itaque 
hoc ejus impetu perterritus Aristobolus, supplex occurrit pecuniamque pollicitus, 
quodque semetipsum ei cum civitate permitteret, Pompeium mitigat saevientem, 
nec tamen quidquam eorum quae promisit, effectum est.
-----------------------------------------------------------
Gabinium etiam, qui ad suscipiendam pecuniam missus fuerat, nec in oppidum 
quidem Aristoboli socii receperunt. His commotus Pompeius Aristobolum in 
custodiam collocat. Ad civitatem vero profectus, dum lustrando eam circumiret 
ut exploraret qua ex parte facilior esset ascensus, seditio in civitate 
exorta est. Aristoboli quidem sociis bellum geri potius regemque liberare 
dignum esse affirmantibus; qui vero cum Hircano sentiebant, Pompeio portas 
aperiri. Denique victa pars Aristoboli concessit in templum, et ponte qui 
civitati jungebatur abscisso, ut ad ultimum usque resisterent instruebatur. 
Cum autem alii Romanos in civitatem recepissent hisque domum regiam tradidissent, 
ad haec obtinenda Pompeius
-----------------------------------------------------------
unum ex ducibus sibi obedientibus Pisonem cum militibus intromittit. Isque, 
praesidiis in civitate dispesitis, quia nemini eorum qui in templum confugerant, 
pacem persuadere potuit, omnia quae circumerant expugnationi parabat: Hircano 
ejusque amicis ad consilia conferenda et ad efficienda quae juberet alacriter 
animatis. Ipse vero templum obsidione cingit, turribus impositis admotisque 
machinis, moenia tentabat irrumpere, sed lapidibus repellebantur et vi 
repugnantium. Mense namque obsidionis tertio, vix una turri dejecta, fanum 
irruptum est. Primus autem murum transcendere ausus est Syllae filius, 
Faustus Cornelius, et post eum centuriones duo, Furius et Fabius cum suis 
agminibus. Et circumsepto undique fano, alios confugientes vel etiam
-----------------------------------------------------------
paulisper repugnantes interficiunt. Multos autem suos gentiles adversae 
partis studiosi trucidabant, plurimi semetipsos in rupes praecipitabant, 
nonnulli furibundi cunctis quae circa murum erant in desperatione succensis 
pariter conflagrabant. Itaque Judaeorum quidem duodecim millia occubuerunt, 
Romanorum vero perpauci, sed plures sauciati sunt. Nil autem gravius in 
illa clade Judaeorum genti visum est, quam sanctum illud arcanum nulli 
cuiquam prius visum alienis esse detectum. Denique Pompeius una cum suis 
comitibus in templum ingressus, ubi neminem praeter pontificem adesse fas 
erat, quae intus erant candelabra cum lychnis, et mensas ex quibus libare 
atque adolere moris erat, et vascula ex auro cuncta perspexit, congestamque 
pigmentorum molem,
-----------------------------------------------------------
ac sacrae pecuniae prope ad duo millia talentorum. Nec tamen vel haec vel 
aliud quidquam de saerosanctis opibus sive instrumentis attigit, sed postera 
die post excidium curare templum aedituos, ne quid sordium haberet, jussit, 
et solemnia sacra celebrare. Ipse autem, Hircano pontifice declarato, quod 
se et in aliis rebus alacrem praebuisset, promptamque ad bellum agrestium 
multitudinem ab Aristobolo revocasset, per quae, sicut imperatorem bonum 
decuit, benevolentia potius quam timore plebem sibi conciliavit. Inter 
captivos autem comprehensus Aristoboli socer, idemque patruus, tenebatur. 
Et illos quidem, qui maxime belli causa fuissent, securi percussit: Faustum 
vero et qui una fortiter fecerant praeclaris praemiis donat, et Hierosolymis 
tributum
-----------------------------------------------------------
indicit. Pompeius vero a flumine Euphrate usque ad fines Aegyptios Scauro 
summa regionum negotia cum duabus commisit, Romamque ipse per Siciliam 
properavit, captivum ducens Aristobolum cum familia. Erant autem illi filiae 
duae totidemque filii, quorum unus, Alexander, ex itinere fugit: minor 
autem, Antigonus, cum sororibus Romam vectus est. Interea Alexander, congregata 
manu, Hircano gravius imminebat, Judaeamque populabatur: Hircanum quidem 
mature debellare posse credebat, villasque opportunas muris, hoc est, Alexandrium, 
Hircanum et Macherunta, non longe ab Arabiae montibus, muniebat. Exercitum 
hinc inde colligere curavit, donec facta sunt ei decem millia peditum, 
et mille quingenti
-----------------------------------------------------------
equites. Igitur Gabinius qui in Syriam missus Scauro successerat, adversus 
Alexandrum cum valida manu militum atque multitudine processit Judaeorum. 
Quo praelio victus Alexander, amissis sex millibus, quorum tria viva capta 
sunt, tria vero prostrata, ipse in Alexandrium confugit castellum. Quo 
obsidione cinctus, dum vehementius urgeri se ab hostibus cerneret, territus 
Alexander, omnibus desperatis, legatos ad Gabinium mittit, et ignosci delictis 
orans, et quae sibi parent castella Macherunta et Hircanium tradere non 
dubitans, quin etiam Alexandrium ejusdem potestati permisit. Quae omnia 
quidem Gabinius, consilio matris Alexandri, funditus eruit. Post haec vero 
Gabinius, Hircano Hierosolymam deducto, ei fani curam commendavit, caeteris
-----------------------------------------------------------
reipublicae partibus optimates praefecit, omnemque Judaeorum gentem in 
conventus quinque divisit: unum Hierosolymis, alterum Doris, itemque tertium 
apud Amathunta, quartum Hierico, et quintum Seffori civitate Galilaeae 
disposuit. Singulari autem unius dominatione Judaei liberati, libenter 
ab optimatibus regebantur.c
        

          CAPUT II. Qualiter Crassus spoliaverit templum, et Parthico bello 
mox est exstinctus. De patre etiam matreque Herodis, et fratribus atque 
sorore. Et quod aliter Africanus historiographus quam Josephus de eodem 
patre Herodis sentiret. De Lucullo, qui Mithridatem et Tigranem bello vicit. 
Et de Pompeio, ejus successore, qui maxima ex parte Orientem ditioni subdidit 
Romanorum.

-----------------------------------------------------------
Igitur his atque aliis ita gestis, interea Crassus, Gabinii successor, 
ducatum Syriae suscepit: qui profecturus ad Parthicum bellum, omne quod 
erat Hierosolymis in templo abstulit aurum, et praeterea duo millia talenta 
detrahi jussit de interiore templi, quae Pompeius intacta reliquerat. Nec 
longum laetatus: ubi transivit Euphratem, exercitum amisit maximum, et 
ipse a copiis Persarum exstinctus est. Eo successu Parthi elatiores, transeundum 
in Syriam crediderunt. Quos strenue insidiis excepit Cassius, et commissae 
sibi provinciae finibus repulit, non sine gravi detrimento hostium, cum 
effuse venientes quod neminem sibi obsistere ausurum arbitrarentur, loca 
praeventus angustia occupavisset. Denique fusis fortium plurimis, bellum 
deseruere Parthi. Cassius repulso
-----------------------------------------------------------
hoste, securus provincia, in Judaeam irruit, et Tharicheis deletis triginta 
millia Judaeorum in servitutem vendidit: Phitalaum quoque, suspectum doli, 
quod partes Aristoboli fulciret, jugulari jussit. Neque expers consilii 
ejus Antipater fuit, ut aemulum potentiae quam maxime excluderet. Igitur 
Antipater is cognovit uxorem: cui nomen Cypris, splendidissimo inter Arabiae 
feminas loco ortam, atque ex ea suscepit liberos quatuor sexus virilis, 
et unam feminam. Virorum hujusmodi vocabula erant: Primus Phaselus, sequens 
Herodes vocati, tertius Josephus, quartus Ferora, et Salome filia unica. 
Qui cum Gabini favorem muneribus atque obsequiis maxime promeruisset, Cassii 
etiam familiaritatem adeptus est.
-----------------------------------------------------------
Causa quippe tantorum filiorum vir egregius est factus, ad emendam muneribus 
atque amicitia societatem potentum. Prae caeteris vero regis sibi Arabum 
conciliaverat gratiam, quia de locis Arabiae uxoris acceptae praetendebat 
necessitudinem. Haec de Josephi excerpsimus dictis. Africanus vero, qui 
et ipse praecipuus in historiographis habetur: Aiunt, inquit, qui de eo 
diligentius explorarunt, Antipatrum quemdam patrem esse Herodis Ascalonitae, 
qui et ipse fuerit Herodis cujusdam filius, templi Apollinis aeditui. Hic 
Antipater, ab Idumaeis latronibus captus admodum puer, permansit cum praedonibus, 
pro eo quod pater ejus familiaris inopia filium redimere non valeret. Verum 
puer latronum vita et moribus institutus, postmodum Hircano cuidam Judaeorum 
pontifici
-----------------------------------------------------------
familiaris efficitur. Ex quo nascitur Herodes hic qui Salvatoris temporibus 
fuit. Haec Africanus.
        

          CAPUT III. De Lucullo, qui Mithridatem et Tigranem bello vicit. 
Et de Pompeio, ejus successore, qui maxima ex parte Orientem ditioni subdidit 
Romanae.
Igitur eo tempore apud Romanos haec agebantur. Lucullus postquam Mitridatem 
et Tigranem reges vicerat, maximamque partem Orientis Romanae ditioni subegerat, 
successorem habuit Pompeium. Ergo Pompeius in minore Armenia, juxta montem 
Dastracum castra regis Mitridatis obsidione concludit. Rex cum omnibus 
copiis eruptione per noctem facta, insuper etiam persequentem bello repellere 
statuit. Pompeius fugientes persequi intendit. Itaque bellum
-----------------------------------------------------------
nocte commissum est. Luna tunc orta a tergo Romanis erat. Regiam  
longitudinem umbrarum proximitatem hostium rati, cuncta in irritum tela 
fuderunt. Romani velut inermes postea aggressi sine labore vicerunt. Namque 
de exercitu regio quadraginta millia caesa vel capta sunt: Romani vulnerati 
mille, vix autem quadraginta interfecti. Rex inter tumultus belli fuga 
elapsus, adjutus autem beneficio sublustris noctis, evasit: relictusque 
ab omnibus amicis, philosophis, scriptoribus rerum vel carminum, ac medicis, 
solus per devia equum manu trahens, atque ad omnes nocturnos strepitus 
trepidans, in quoddam castellum divertit, atque inde in Armeniam perrexit. 
Pompeius regem insecuturus, inter duo flumina, quae ab uno monte diversis 
specubus
-----------------------------------------------------------
exoriuntur, hoc est Eufraten et Araxen, urbem Nicopolim, senibus, lixis 
et aegris volentibus, condidit; oranti Tigrani veniam dedit; exercitum 
Herodis Albanorum regis, praefectosque ejus ter praelio vicit: postea epistolas 
Herodis et munera pro instauranda cum Albanis societate libenter accepit. 
Artacem regem Hiberiae bello fudit, totamque Hiberiam in deditionem accepit. 
Inde cum Armeniam, Colchos, Cappadociam et Syriam ordinatis rebus composuisset, 
promovens de Ponto in Parthiam, et post haec Bathanam  urbem, 
caput Parthici regni, quinquagesimo die venit. Tunc in Bosphoro Mitridate 
Cerealia sacra celebrante terraemotus adeo gravis repente exortus est, 
ut magna clades ex eo urbium
-----------------------------------------------------------
atque agrorum secuta narraretur. Eodem tempore Castor Mitridatis praefectus, 
qui Panagorio praeerat, interfectis amicis regiis, arcem occupavit, et 
quatuor Mithridatis filios ad praesidia Romana transmisit. Mitridates, 
accensus ira, in scelera exarsit. Nam complures tunc amicos suos, et Exipodram 
filium suum interfecit, cum ante jam Aliomacharem  
parricidio trucidasset. Pharnaces, alter filius ejus, exemplo fratrum territus, 
exercitum ad persequendum sese missum sibi conciliavit, et mox adversus 
patrem duxit. Mitridates diu ex altissimo muro filium frustra precatus, 
ubi inexorabilem vidit, moriturus exclamasse fertur: Quoniam Pharnaces, 
inquit, mori jubet: vos, si estis, dii patrii, precor, ut quandoque et 
ipse hanc
-----------------------------------------------------------
vocem a liberis suis audiat. Statimque descendens ad uxores, pellices ac 
filias suas, venenum omnibus dedit. Quod cum ipse novissimus hausisset, 
nec tamen, propter remedia quibus vitalia sua adversus noxios succos saepe 
obstruxerat, veneno confici posset, Gallum quemdam militem jam fracto muro 
discurrentem, invitavit, eique jugulum praebuit. Hunc exitum vitae Mitridates 
habuit. Pompeius namque, occisi Mitridatis nuntio accepto, Syriam Coelen 
et Phoenicem bello aggressus, Itureos primum Arabasque perdomuit, urbemque 
eorum, quam Petram nominant, cepit. Hinc, ut praemisimus, ad Judaeos properavit, 
Hierosolymam everti soloque coaequari imperavit. Et cum aliquantos principes 
Judaeorum securi percussisset, Hircano sacerdotium restituit,
-----------------------------------------------------------
Aristobolum captivum Romam duxit. Hoc bellum Orientis cum viginti et duobus 
regibus sese gessisse ipse Pompeius pro concione narravit.
        

          CAPUT IV. Qualiter Caesari Galliarum provinciae a senatu sint 
distributae; et de praeliis diversis in Gallia gestis.
Interea C. Caesari consuli tres provinciae cum legionibus septem in quinquennium 
datae: Gallia Transalpina, et Cisalpina, et Illyricus. Galliam vero Comatam 
postea senatus adjecit. Elvitiorum ergo animos, fortissimae Gallorum omnium 
gentis, ea vel maxime causa quod perpetuo pene cum Germanis bello altercabantur, 
a quibus Rheno tantum flumine dirimuntur, Orgeto rex  quidam, 
princeps gentis, spe totas invadendi Gallias, in arma accenderat.
-----------------------------------------------------------
Quem caeteri optimates correptum et ad mortem coactum, cohibere tamen semel 
animatas in praedam plebes nequiverunt. Qui, conjuratione facta ac die 
dicta, exustis vicis ac domibus suis, ne quod desiderium ex spe revertendi 
foret, profecti sunt. Quos cum apud Rhodanum flumen obvios Caesar habuisset, 
magno difficilique bello bis vix vicit victosque ad deditionem coegit. 
Horum, fuit cum primum progressa est, omnis multitudo Elvitiorum, Tulingorum, 
Latobroiorum, Rauracorum et Boiorum utriusque sexus ad centum quinquaginta 
et septem millia hominum. Ex his, quadraginta et septem millia in bello 
ceciderunt, caetera in terras proprias remissa sunt. Postea Caesar Ariobistum 
regem excitantem invehentemque
-----------------------------------------------------------
secum incredibiles Germanorum copias, quibus nuper universos Galliarum 
populos se subegisse jactabat, apud Sequanas vicit. Cum diu exercitus Caesaris, 
Germanorum multitudine et virtute perterritus, pugnam detrectasset, Ariobistus 
in Germaniam, arrepta navicula, Rhenum transvectus effugit. Uxores duae 
totidemque filiae captae sunt. Fuerunt autem in exercitu Ariobisti Arudes, 
Marcomannes, Triboci, Wangiones, Nemetes, Edures et Suevi. Pugna maxima 
gravis phalangae Germanorum fuit, quam coacto in unum agmine, scutisque 
supra capita contextis, ad irrumpendam Romanorum aciem tuti undique praestruxerant. 
Sed postquam aliqui Romanorum militum agilitate audaciaque insignes supra 
obductam saliere testudinem, scutisque singillatim,
-----------------------------------------------------------
velut squamis revulsis, desuper nudos deprehensorum detectorumque humeros 
perfoderunt, territi hostes novo mortis periculo terribilem dissolvere 
compagem. Exinde in fugam versi per quinquaginta millia passuum insatiabiliter 
caesi sunt. Neque conjici numerus potuit Germanorum, vel quantus pugnae 
adfuerit, vel quantus fuerit occisorum. Post haec Belgarum gens, quae tertia 
pars Galliarum est, adversus Caesarem exarsit. Quorum distributim haec 
copia fuit: Bellovagi, qui caeteris numero et virtute praestare viderentur, 
habuere lectissima quadraginta millia  armatorum; 
Successies  ex duodecim oppidis quinquaginta millia Nervii, 
quorum adeo indomita feritas praedicabatur, ut nunquam in id temporis mercatores 
ad se
-----------------------------------------------------------
admiserint vina caeteraque venalia deferre, quibus inducta jucunditas torporem 
virtutis afferret, habuerunt similiter quinquaginta millia; Trebates etiam 
et Ambiani decem millia; Morini viginti quinque millia; Menapii novem millia; 
Caleti decem millia; Buloccasses et Veromandi aeque decem millia. Attuatii 
octodecim millia: Condurses, Eborones, Caerosi, Cemanni, qui uno nomine 
Germani vocantur, quadraginta millia. Ita fuisse referuntur, ducenta septuaginta 
et duo millia armatorum lectissima. His repente silva erumpentibus exercitus 
Caesaris perturbatus atque in fugam actus, plurimis suorum amissis, tandem 
hortatu ducis restitit, victoresque aggressus usque ad internecionem pene 
delevit.
        

          CAPUT V. Qualiter Julius Caesar postquam Galliam in deditionem 
subjectam credidit, et in Italiam redire voluit, impetu Gallorum retractus, 
praeliis diversis infectus, a Gallis in Britanniam transiit, et eam subjugavit, 
non sine magno discrimine suorum.


-----------------------------------------------------------

Igitur Caesar, magnis in Gallia rebus gestis, cum Italiam proficisci decrevisset, 
Galbam cum legione duodecima ad Veragros Sedunosque misit. Qui cum hiemandi 
causa in vico Veragrorum, cui nomen erat Octodorus, consedisset, mediamque 
oppidi partem, quae torrente distinguebatur, accolis concessisset, quadam 
die eosdem discessisse per noctem ac proximo insedisse colli videt. Quippe 
illi paucitatem vix mediae legionis despectui habentes, ultroneam sibi 
praedam nullo cessuram negotio arbitrabantur, finitimosque
-----------------------------------------------------------
suos in hanc caedis et praedae societatem vocaverunt. Igitur cum Galba 
tam praesentibus periculis circumseptus ac trepidus, atque inter varias 
consultationes certi consilii incertus esset, repente Galli descensu montis 
effusi, castra imperfecta circumdant, raros per vallum propugnatores saxis 
telisque onerant. Cumque jam castra irrumperentur, Pacuvii primipilaris 
et Volusini tribuni consilio cuncti Romani portis eruperunt, incautosque 
subito aggressi hostes, primum perturbaverunt, deinde in fugam versos miserabili 
caede fuderunt. Nam amplius triginta millia barbarorum tunc caesa referuntur. 
Igitur Caesar, cum jam pacatas universas Galliarum gentes putaret, et novum 
et maximum bellum retractus est. Namque dum P. Crassus adolescens cum
-----------------------------------------------------------
legione septima Oceano tenus apud Andicavos hiemasset, Veneti caeterique 
confines repente in arma conjurant, legatos Romanorum vinciunt, eosque 
ita demum se reddituros, si obsides suos recipiant, Romanis indicant. Socios 
sibi ad id bellum Ossismos, Lixovios, Nannetes, Ambivaritas, Morinos, Menapios 
et Diablutes asciscunt; auxilia quoque a Britannia arcessunt. Caesar per 
Crassum de rebellione praedictarum gentium certior factus, quamvis intelligeret 
quanta ineundi belli difficultas esset, tamen rem tanti negotii non negligendam 
ratus est, ne caeteris exemplo ejusmodi audendi licentia laxaretur. Itaque 
terrestri praelio persequi hostes frustra aggressus; quippe cum hostes 
per interfusa ex Oceano aestuaria atque inaccessos recessus, tutis terrarum
-----------------------------------------------------------
finibus munirentur, naves longas aedificari in Ligero flumine jubet, per 
quem in Oceanum deductae, mox ut hostibus visae sunt, continuo ducentae 
viginti naves eorum paratae atque omni genere armorum instructissimae, 
progressae portu, ex adverso constiterunt. Bruto circumspicienti imparem 
longe navium esse conflictum, quia barbarorum naves solido robore intextae, 
cavernisque praevalidis obduratae, saxorum modo adactos rostratarum ictus 
retundebant, hoc primum auxilio fuit quod falces acutissimas non pertinaciter 
contis praefixas, funibus autem subnexas paraverat, quibus, cum opus esset, 
apprehensos eminus rudentes subductis hastilibus per funem falcem retrahendo 
succiderent. His celeriter expeditis, disrumpi hostium antennarum armamenta 
praecepit.
-----------------------------------------------------------
Ita antennis ruentibus complures illico naves velut captas immobiles reddidit. 
Alii hoc periculo territi, suspensis velis, qua ventus intenderet fugere 
conati, cessante mox vento destituti, ludibrio fuere Romanis. Itaque incensis 
omnibus navibus, interfectisque his qui pugnaverant, Galli reliqui sese 
omnes dediderunt. Sed Caesar maxime ob injuriam legatorum, et ut genti 
ad omnia consilia mobili terribilis exempli notam inureret, cunctis principibus 
per tormenta interfectis, reliquos sub corona vendidit.
Iisdem diebus Titurius Sabinus Alvercos, Eburovices, Lixoviosque, qui primates 
suos cum auctores belli resuscitandi esse nollent, interfecerant, eruptione 
facta, incredibili caede delevit. Publius vero Crassus
-----------------------------------------------------------
cum in Aquitaniam perveniret, bello exceptus est. Namque Societates  
magno equitatu pedestribusque copiis praevalidis Romanos adorti, diu graviter 
turbaverunt. Post victi atque in oppidum Sociatum  coacti obsessique, 
cum se expugnari viderent, armis traditis in deditionem recepti sunt. Aquitani, 
clade hac permoti, undique exercitum contrahunt, de interiore quoque Hispania 
auxilia accerserunt, duces bello maxime eos praeficiunt qui cum Sertorio 
militaverant. Hi omnes, dum obsidionem Crasso parant, in castris suis, 
Crasso obruente, deleti sunt. Nam ex Aquitanis et Cantabris, quorum quinquaginta 
millia tunc in auxilium venerant, viginti et octo millia caesa referuntur. 
Caesar Germanos, qui Rhenum cum immensis copiis transmiserant,
-----------------------------------------------------------
simul et totas Gallias subjicere sibi parabant, bello adortus, usque ad 
internecionem cecidit. Quorum fuisse numerum ad quadringenta et quadraginta 
millia ferunt. Tunc Caesar in Germaniam, facto ponte, transgreditur, Sicambros 
et Utubios obsidione liberat, Suevos maximam et ferocissimam gentem, quorum 
esse centum pagos et populos multi prodidere, totamque Germaniam adventu 
suo terret. Mox in Gallia rescisso ponte, concedit, ad Morinos inde venit, 
unde in Britanniam proximus et brevissimus transitus est. Navibus onerariis 
atque actuariis circiter octoginta praeparatis, in Britanniam transvehitur. 
Ubi acerba primum pugna fatigatus, deinde adversa tempestate correptus, 
plurimam partem classis, et non parvum numerum militum, equitatum
-----------------------------------------------------------
vero pene omnem, disperdidit. Regressus in Galliam legiones in hiberna 
dimisit, ac sexcentas naves utriusque commodi fieri imperavit. Quibus iterum 
in Britanniam primo vere transvectus, dum ipse in hostem cum exercitu pergit, 
naves in anchoris stantes, tempestate correptae, vel collisae inter se 
vel arenis illisae, dissolutae sunt: ex quibus quadraginta perierunt, caeterae 
cum magna difficultate reparatae sunt. Caesaris equitatus primo congressu 
e Britannis victus est, ibique Labienus tribunus occisus est. Secundo praelio 
cum magno suorum discrimine victos Britannos in fugam vertit. Inde ad flumen 
Tamensim profectus est, quem uno tantum loco vadis transmeabilem ferunt. 
In hujus ulteriore ripa cum Cassoblauno duce immensa hostium multitudo 
consederat, ripamque
-----------------------------------------------------------
fluminis ac pene totum sub aqua vadum acutissimis sudibus praestruxerat. 
Quod ubi Romanis deprehensum ac vitatum est, barbari, legionum impetus 
non ferentes silvis sese abdidere, unde crebris eruptionibus Romanos graviter 
ac saepe lacerabant. Interea Trinovantum firmissima civitas cum Adrogorio 
duce, datis quadraginta obsidibus, Caesari sese dedit. Quod exemplum secutae 
urbes aliae complures, in foedus Romanorum venerunt, iisdemque demonstrantibus 
Caesar oppidum Cassobelauno, inter duas paludes situm, obtentu insuper 
silvarum munitum, omnibusque rebus confertissimum, tandem gravi pugna cepit.
Exhinc Caesar, a Britannis reversus in Galliam,
-----------------------------------------------------------
postquam legiones in hiberna misit, repentinis bellorum tumultibus undique 
circumventus et conflictatus est. Namque Ambiorix cum Eburonibus et Attuaticis 
conspirans, animatus Trevirorum consilio, Cottam et Sabinum, legatos apud 
Eburonas, cum tota funditus legione insidiis circumventos interfecit. Ambiorix, 
hac victoria elatus, Attuatos et Nervios, plurimosque alios raptim in arma 
contrahit, atque ad Ciceronem legatum, qui similiter tunc legioni in hibernis 
praeerat, contendit. Multitudo hostium ex hoc colligi potuit, quia cum 
in obsidione castrorum vallum circumdandum esse a captivis Romanis docerentur, 
et instrumenta ruralia non haberent, gladiis concidendo terram, et sarculis 
 exportando, vix tribus horis vallum pedum decem, et fossam pedum
-----------------------------------------------------------
quindecim per millia passuum quindecim in circuitu perfecerunt. Praeterea 
centum et viginti turres mirae altitudinis exstruxerunt. Et cum jam septem 
dies noctesque succidui hostium cunei pugnarent, ac ventus subito plurimus 
exortus esset, testas ferventes intorsere fundis, flammataque tela focis, 
ac mox concepto igne rutilantia, intra castra jecerunt. Quo facto, per 
culmina raptim ventus insistens, sparsum animavit incendium. Sed nec sic 
quidem Romani, cum undique obruerentur, vulneribus, laboribus, vigiliis, 
jejuniis, incendiisve cesserunt. Tandem Caesari nuntiatum est unam deletam 
esse legionem, alteram jam pene confectam. Adventante cum duabus legionibus 
Caesare, deserunt hostes obsidionem, atque in eum cuncti, raptis copiis, 
ruunt. Caesar
-----------------------------------------------------------
se parvissimis castris consulto condidit, equitibusque praemissis, ut fugam 
fingerent imperavit, ut ad transitum vallis, quae media erat, sibique periculosa 
videbatur, hostes contemptu sui invitaret. Quibus adventantibus insuper 
obstrui portas praecepit. Quo viso Galli, quasi jam vicissent, ad obducendum 
extrinsecus vallum conversi sunt. Caesar totis repente portis paratum effudit 
exercitum, versosque in fugam Gallos vastissima caede confecit. Nam sexaginta 
millia tunc fuisse referuntur, e quibus pauci per paludes invias evaserunt. 
Induciomarus, Trevirorum princeps, magnas armatorum copias habens, postquam 
de consensu totius Galliae certior redditus est, Labieni castra legionemque 
cui is praeerat, quod facile factu arbitrabatur, delere statuit: ac deinde 
Eburonibus
-----------------------------------------------------------
Nervisque conjunctus, ad opprimendum Caesarem pergere. Labienus, quibus 
poterat artibus, timorem simulat, atque ita Induciomarum negligentiorem 
cum insultantibus copiis pro vallo oberrantem repentina eruptione prostravit. 
Hac victoria Labieni reliqui Gallorum conatus repressi sunt, et Caesar 
paulo quietior reliqua parte hiemis fuit. Sed intelligens sibi majora belli 
superesse negotia, maxime quia, plurima parte exercitus amissa, aliisque 
graviter sauciis, ne ad sustinendum quidem sibi idoneus, non dicam ad comprimendum 
Gallorum impetum videretur, a Gn. Pompeio proconsule conscribi legiones, 
sibique mitti in auxilium petit. Itaque ante exactam hiemem tres ad eum 
legiones in castra venerunt.
-----------------------------------------------------------
Igitur Caesar, priusquam in unum hostium copiae coirent, ineunte verno 
aggredi trepidos et opprimere sparsos in suis finibus parat. Primum itaque 
Nervorum fines diripit: praedam vero, quae copiosissima erat, exercitui 
permisit. Deinde Menapios, qui sibi propter immensas paludes atque impeditissimas 
silvas munitissimi videbantur, tribus agminibus invadit, nimiaque caede 
vulgo agitata, residuos supplices in deditionem recepit. Labienus sequenti 
praelio omnes copias Trevirorum interfecit, arte in bellum provocatas, 
priusquam Germanis adventantibus jungerentur, et continuo ipsam civitatem 
cepit. Caesar ulcisci mortem Sabini et Cottae legatorum volens, Ambiorigem 
et Eburones, deletae legionis auctores, postquam in Ardennam silvam refugisse 
comperit,
-----------------------------------------------------------
quae silva totius Galliae maxima est, atque a ripis Rheni finibusque Trevirorum 
ad Nervios usque pertingit, et in longitudine plusquam quingenta millia 
passuum patet, permetiens, rem suis maximi periculi fore, si per obstructas 
spatiosasque silvas ignoti dividerentur, hostemque locis notissimum quaererent, 
omnem Galliam per nuntios invitat ut quisque secundum placitum suum reconditas 
in Arduenna silva praedas quaerant diripiantque. Quo facto, Gallis utrinque 
morientibus, maximas Romanorum injurias sine cujusquam Romani discrimine 
vindicavit. Ita hoc tutissimo vincendi genere securus in Italiam rediit.
        

          CAPUT VI. Reverso Caesare in Italiam, iterum Galli in arma conjurant: 
ad quos cito C. Caesar revertitur, quos diversis praeliis contrivit et 
aeternae servituti tradidit.
Igitur Caesare in Italiam reverso, Gallia rursus in arma conjurat, multique 
simul populi coeunt. Dux his Vergingitoris fuit. Cujus consilio statim 
omnes Galli civitates suas ultro incenderunt, prima a suis incensa Byturico. 
Inde ad Caesarem, qui magnis itineribus per Narbonensem provinciam clam 
ad exercitum recurrerat, impetum faciunt. Caesar tunc oppidum nomine Caenapum 
obsidione concluserat. Quod diu oppugnatum tandem post multas Romanorum 
clades, pluvia  
nervique elanguerent, applicitis turribus captum atque deletum est. Quadraginta 
millia hominum ibi fuisse referuntur, ex quibus vix octoginta per fugam 
lapsi, ad proxima Gallorum
-----------------------------------------------------------
castra venerunt. Praeterea Arveni caeterique confines, sollicitatis etiam 
ad se Ediis, multis adversum Caesarem praeliis bellaverunt. Qui cum se 
pugnando fatigati, in quoddam castellum recepissent, milites praedae inhiantes, 
ad expugnationem oppidi animum intendunt, frustra Caesare de loci iniquitate 
causante. Itaque ibi Caesar, erumpentibus desuper hostibus pressus, multa 
exercitus sui parte perdita, victus aufugit. Dum haec ad Halestam  
geruntur, Vergingitorix, quem omnes consensu pari regem praeopta verant, 
suadet ut ex tota Gallia omnes qui arma ferre possent, huic bello praesto 
sint. Hoc enim esse unum bellum, quo ut perpetua libertas, aut aeterna 
servitus, aut mors omnium consequatur. Itaque absque eo
-----------------------------------------------------------
numero, quem infinitum ante contraxerat, equitum circiter octo millia peditum, 
ducenta quinquaginta millia contracta sunt. Dehinc duos colles sibi invicem 
obversos Romani Gallique ceperunt. Unde multis saepe eruptionibus et variis 
proventibus praeliantes, tandem Romani praecipue Germanorum equitum, quos 
sibi jamdudum amicos, nunc etiam in auxilium acciverant, virtute vicerunt. 
Vergingitorix alia die, congregatis omnibus qui fuga evaserant, dixit se 
auctorem bona fide defendendae libertatis atque rumpendi foederis fuisse: 
et nunc sive Romanis sese ad mortem omnes offerant, sive solum pro omnibus 
dedant, paratum animo fore. Itaque Galli voluntatem, quam pudore aliquandiu 
texerant, quasi ex consilio regis assumerent, illico sibi veniam precantes, 
eum
-----------------------------------------------------------
solum velut auctorem magni sceleris dederunt. Bellovagi omnibus Gallorum 
gentibus ipsorum opinione fortiores habebantur. Hi Chorreo duce bellum 
instaurant, sibique in hanc suscepti belli societatem Ambianos, Alvercos, 
Saletos, Beliocasses Atrebatesque conjungunt, et locum quemdam cinctum 
atque impeditum undique paludibus capiunt, commissoque praelio, magnam 
Rhemorum manum, quae auxilio Romanis erat, trucidant. Deinde cum opportunum 
ipsi locum insidiis provisum occupavissent, atque hoc comperto Romani ad 
insidiarum locum instructi ordinatique venissent, commisso praelio, Romani 
Gallos fugientes iisdem locorum munitionibus, quibus clausi fuerant, incluserunt, 
cunctosque ad internecionem ceciderunt. Ibi Chorreus, vel fugam vel
-----------------------------------------------------------
deditionem detrectans, Romanos ut vivus caperetur, instantes, occidendo 
ut occideretur coegit. Igitur cum pacatam esse universam Galliam Caesar, 
neque ausuram fore ad aliquos aspirare motus arbitraretur, legiones in 
hiberna dimisit. Ipse tamen Ambiorigis fines, qui tot bella excitaverat, 
horrenda hominum strage vastavit. At vero G. Caninius legatus bellum apud 
Pictonas invenit, ubi magna hostium multitudo impeditam itinere legionem 
circumdedit atque ad extremum discrimen adduxit. Porro autem Fabius, acceptis 
Caninii legati litteris, in Pictonas proficiscitur, ibique a captivis de 
opportunitate locorum certior factus, inopinantes hostes opprimit, magnisque 
stragibus factis, plurimas praedas agit. Deinde cum Caninio signum adventus 
sui dedisset, Caninius
-----------------------------------------------------------
totis castris subito exsilivit, seseque injecit hostibus. Itaque Fabio 
ex alia parte et Caninio ex altera insistente, maximo et diuturno bello 
innumerae Gallorum copiae trucidatae sunt. Inde Fabius in Carnutes profectus 
est. Sciebat etiam Domnacum, ducem antiquissimum, rebellionis totius incentorem, 
ab hoc bello elapsum, si Aremoricis gentibus adjunctus esset, maximos iterum 
in Gallia tumultus esse moturum. Sed eas adhuc ipsa novitate trepidantes, 
mira virtute et celeritate perdomuit. Interea Draptes unaque Lucterius, 
cum adesse Caninium et legiones in finibus suis videret, undique collectis 
copiis, oppidum vel ad unum  occupant. Hoc oppidum in 
editissima montis arce pendebat,
-----------------------------------------------------------
duabus partibus per abrupta latera non parvo flumine cingebatur: medio 
deinde descensu largissimo fonte securum, plurimaque introrsum copia frumenti 
tutum, irritos procul discursus hostium despiciebat. Caninius, quod solum 
Romana provisione potuit, ambos duces cum parte copiarum plurima in campo 
evocatos maximo praelio superavit. Nam uno e ducibus interfecto, alter 
cum paucissimis fugit, nullus in oppidum redit, sed ad id oppugnandum Caesare 
opus fuit. Itaque certior per nuntios factus fuit . Caesar 
accurrit, circumspectisque omnibus, videt si expugnare vi moliatur, ludo 
et spectaculo hostium delendum esse exercitum suum: unum solum esse praesidium, 
si quoquo modo hostes aqua arceantur. Sed et hoc quoque nisi Caesar non 
potuisset: siquidem
-----------------------------------------------------------
fons quo ad potum utebantur, medio devexi montis latere fundebatur. Caesar 
ad proximum fontis admoveri vineas turrimque exstrui jubet. Fit magnus 
undique concursus ex oppido: quibus sine periculo praeliantibus, Romani, 
quamvis pertinaciter obsisterent, crebriusque succederent, complures tamen 
trucidabantur. Igitur exstruitur agger, et turris pedum sexaginta, cujus 
vertex aequari ad fontis locum possit, ut ex aequo tela conjici queant, 
vel praecipitata desuper saxorum volumina non timeri. Oppidani autem, ubi 
exanimari siti non solum pecora sua, verum etiam infirmiores hominum aetates 
vident, cupas, pice, sevo et sindulis repletas, ac deinde immisso igne, 
in prona praecipitant, easque ipsi toto oppido effusi subsequuntur. Ardentibus 
machinis, cum grave
-----------------------------------------------------------
praelium suis Caesar ac periculosum videret, cohortes in circuitu oppidi 
ire velociter per occultum imperat atque undique subito vastum clamorem 
attollere. Quo facto consternati oppidani, dum recurrere ad muniendum oppidum 
volunt, ab oppugnatione turris vel demolitione aggeris recesserunt. Illi 
tamen qui ad incidendas fontis venas sub obtentu aggeris tuti cuniculos 
perfodiebant, repertos in abstruso aquarum meatus per multa dividendo tenuari 
in semetipsis consumique fecerunt. Oppidani, fonte siccato, ultima desperatione 
correpti, deditionem sui faciunt. Caesar autem omnibus qui arma tulerant 
manus sustulit, et vitam reliquit, quo testatior esset etiam posteris poena 
improborum. Multum enim ad coercendam audaciam valet propositum punitionis 
exemplum,
-----------------------------------------------------------
cum ipsa miseri praesens forma viventis, et ad recordationem admonet conscios, 
et ad sciscitationem cogit ignaros. Exhaustis atque demolitis Gallis, securus 
Caesar cum legionibus in Italiam rediit, nullos post se Gallorum motus 
pertimescens, pro certo esse sciens minime aliquos qui vel moveri audeant, 
vel, si moveantur, timendi sint.
        

          CAPUT VII. De nece Crassi et Romani exercitus apud Parthos.
Jam victorem Caesarem de Gallia reversum civilia bella comitata sunt, aliaque 
gravissima mala, interterfecti apud Parthos Crassi et trucidati exercitus, 
praecesserunt. Crassus itaque, in consulatu collega Pompeii, provinciam 
sortitus in Parthos, homo inexplebilis
-----------------------------------------------------------
cupiditatis, audita in Hierosolymis templi opulentia, quam Pompeius intactam 
reliquerat, in Palaestinam divertit, Hierosolymam adit, templum pervadit, 
opes diripit, ut supra meminimus. Inde per Mesopotamiam tendens in Parthiam, 
quacunque iter habuit, sociis civitatibus auxilia indixit, pretia exegit; 
moxque ut Eufraten transiit, illico Baiesen legatum ab Horode rege Parthorum 
ad se missum obvium habuit, a quo vehementer increpatus est cur contra 
foedus Luculli et Pompeii, avaritia inductus, Eufraten transiret. Quamobrem 
sine mora futurum ut pro auro Parthico Serico ferro oneraretur. Itaque 
cum prope Charras ventum esset, Parthi subito ingruentes, cum Surena et 
Silacia praefectis, sagittis oppressere Romanos. Cecidere ibi plurimi senatores,
-----------------------------------------------------------
aliqui etiam consulares aut praetorii viri. Crassus quoque filius Crassi, 
lectissimus juvenis, in acie occisus est. Praeterea quatuor cohortes cum 
Bargunteio legato mediis deprehensae campis interfectae sunt. Surenas praerapto 
equitatu Crassum persequi intendit, eumque circumventum ac frustra colloquium 
ejus petentem interfecit, quamvis vivum auferre maluisset. Pauci, beneficio 
noctis liberati, Charras confugerunt. Avaritia etiam unius nefas explevit, 
ut legiones duodecim Romanorum aut captae paucis elapsis, aut caesae cum 
ducibus suis sint. Caput vero Crassi cum dextera manu ad regem delatum 
est. Quod ludibrium fuit spectatoribus. Rex itaque aurum in ore ejus relictum 
 jussit infundere, aiens: Urat nunc te Parthicum, quod te vivum 
urebat, aurum.
-----------------------------------------------------------
Igitur clade Romanorum cognita, cum  multae Orientis provinciae 
a societate vel fide populi Romani defecissent, Nicasius  collectis 
ex fuga militibus paucis, intumescentem Syriam egregia animi virtute ac 
moderatione pressit . Qui et Antiochum copiasque ejus ingentes 
praelio vicit et interfecit: Parthos quoque ab Horode in Syriam missos, 
jamque ingressos Antiochiam, bello expulit, ducemque eorum Osagen interfecit. 
Interea Roma, repentino correpta incendio, concrematur: incertum inde concretus, 
plurimam Urbis partem ignis invasit, nec unquam antea tanto incendio corruptam 
ac vastatam civitatem ferunt. Nam quatuordecim vicos cum vico Jugario consumptos 
fuisse memoriae proditum est.
        

          CAPUT VIII. Orta hinc civilia bella inter Caesarem et Pompeium, 
quia Pompeius instigavit senatum ut negarent iterum consulatum Caesari.
Hinc jam bellum civile committitur, quod magnis jam dudum dissensionibus 
ac molitionibus parabatur. Nam rediens Caesar victor ex Gallia, decerni 
sibi absenti iterum consulatum poposcit. Contradictum est a Marcello consule, 
annitente Pompeio. Deinde decretum est a senatu ut in Urbem Caesar non 
nisi dimisso exercitu veniret, et ex Marcelli consulis auctoritate ad legiones, 
quae apud Luceriam erant, Pompeius cum imperio missus est. Caesar Ravennam 
sese contulit. Marcus Antonius et P. Cassius, tribuni
-----------------------------------------------------------
plebis, pro Caesare intercedentes, Lentulo consule curia foroque prohibiti, 
ad Caesarem profecti sunt, Curione simul Coelioque comitantibus. Caesar, 
Rubicone flumine transmeato, mox ut Ariminum venit, quinque cohortes, quas 
tunc solas habebat, cum quibus (ut ait Livius) orbem terrarum adortus est, 
quid facto opus esset edocuit. Deplorans injurias suas, causam belli civilis, 
pro restituendis in patriam tribunis, esse testatus est. Inde per Antonium 
septem cohortes, quae apud Sulmonem morabantur, a Lucretio recepit, tres 
legiones, quae cum Domitio apud Cornificium  morabantur, ad 
suas partes transduxit. Pompeius atque omnis senatus, crescentibus Caesaris 
viribus, trepidi, tanquam Italia pulsi, in Graeciam transvecti, Durachium 
gerendi belli sedem
-----------------------------------------------------------
delegerunt. Caesar Romam venit, negatamque sibi ex aerario pecuniam fractis 
foribus invasit, protulitque ex eo auri pondo quatuor mille centum triginta 
sex, argenti pondo prope nongenta millia. Inde digressus Ariminum ad legiones, 
mox Alpes transvectus, Massiliam venit: ad quam oppugnandam, cum receptus 
non esset, Trebonium cum quatuor legionibus relinquens, ad Hispanias contendit, 
quas Lucius Aphranius, et M. Petreius, et M. Varro, Pompeiani duces, cum 
legionibus obtinebant. Ibi multis praeliis Petreium Aphraniumque superatos, 
composita pactione, dimisit. In ulteriore vero Hispania duas legiones a 
M. Varrone suscepit. Similiter et duces ejus, hoc est, Curio Catonem Sicilia 
expulit, Valerius Cottam Sardinia, Tuberonem Africa
-----------------------------------------------------------
Varus ejecit. Caesar Massiliam rediens, obsidione domitam, vita tantum 
et libertate concessa, caeteris rebus abrasit. At vero Dolabella partium 
Caesaris in Illyrico per Octavium et Libionem victus, copiisque exutus, 
ad Antonium fugit. Basilius et Salustius cum singulis legionibus quibus 
praeerant, similiter et Antonius, Hortensius quoque ab infimo mari cum 
classe concurrentes, omnesque pariter adversus Octavium et Bibulonem  
profecti et victi sunt. Antonius cum se Octavio cum quindecim cohortibus 
dedisset, omnes ad Pompeium a Libone deducti sunt. Curio ex Sicilia in 
Africam cum exercitu transgressus est, quem Juba rex continuo exceptum 
cum omnibus copiis trucidavit. Octavius, dum Solonas oppugnare conatur, 
omnes
-----------------------------------------------------------
pene copias quas duxit amisit. Coelius descivit a Caesare, ac se Miloni 
exsuli junxit. Cumque ambo servorum manu Capuam oppugnare molirentur, exstincti 
sunt.
        

          CAPUT IX. De praeliis inter Caesarem et Pompeium gestis, ac de 
victoria Caesaris et nece Pompeii. De reliquis etiam bellis civilibus, 
per quatuor annos gestis, ac demum de interfectione Julii Caesaris.
Interea apud Dirachium multi Orientis reges ad Pompeium cum auxiliis convenerunt. 
Quo cum Caesar venisset, Pompeium obsidione frustra cinxit, ipse terram 
quindecim millium passuum fossa praestruens, cum illi maria paterent. Pompeius 
castellum
-----------------------------------------------------------
quoddam propinquum mari, quod Marcellinus tuebatur, evertit praesidiaque 
Caesaris, quae ibidem morabantur, occidit. Caesar itaque Torquatum legionemque 
unam, ut expugnaret, aggressus est. Hoc periculo sociorum Pompeius cognito, 
omnes eo copias traxit. In quem se illico Caesar, omissa obsidione, convertit. 
Torquatus e vestigio erumpens, aversum insecutus est. Ita Caesaris milites, 
ancipiti periculo territi, ipso Caesare frustra obsistente, fugerunt. Pompeius 
vero, Caesaris quoque testimonio victor, persequentem revocavit exercitum. 
Quatuor millia militum Caesaris, centuriones viginti duo, equites Romani 
complures, in eo praelio caesi sunt. Caesar inde, citato agmine, per Epirum 
in Thessaliam perrexit. Pompeius cum maximis copiis secutus,
-----------------------------------------------------------
bellumque commissum est. Itaque instruitur utrinque acies. Pompeius octoginta 
et octo cohortes triplici ordine locavit. Fuerunt autem peditum quadraginta 
millia, equites in sinistro cornu sexcenti, in dextro quingenti. Praeterea 
reges multi, senatores, equitesque plurimi Romani absque levium armaturarum 
magna copia. Caesar similiter octoginta cohortes triplici ordine disposuit, 
cui fuerunt non minus quam triginta millia peditum, equites mille. Videre 
ibi et gemere erat contractas Romanorum vires in campis Pharsalicis ad 
occisionem mutuam constitisse; quas si concordia rexisset, nulli populi, 
nulli reges ferre potuissent. Prima congressione equitatus Pompeii pulsus, 
sinistra latera nudavit. Deinde cum diu utrinque dubia sorte caederentur,
-----------------------------------------------------------
atque ex alia parte Pompeius inter hortandum diceret: Parce civibus, nec 
tamen faceret; ex alia vero Caesar hoc faceret, quod urgeret, dicens: O 
miles, faciem feri intuere: tandem universus Pompeii fugit exercitus, castraque 
direpta sunt. Caesa sunt in eo praelio Pompeianorum quindecim millia, centuriones 
triginta tres. Hic exitus pugnae ad Palaeopharsalum fuit. Pompeius fugiens, 
in ostio Penei amnis onerariam navem nactus, in Asiam transiit. Inde per 
Cyprum in Aegyptum venit: ibique mox ut littus attigit, jussu Ptholomaei 
adolescentis, in gratiam Caesaris victoris, occisus est. Pompeii uxor filiique 
fugerunt, caetera Pompeianae classis direpta sunt, omnibus qui in ea erant 
crudelissime trucidatis, ibique et Pompeius Bithynicus occisus est. Lentulus
-----------------------------------------------------------
vero, vir consularis, apud Pelusium interfectus est. Caesar, compositis 
apud Thessaliam rebus, Alexandriam venit, perlatoque ad se ac viso Pompeii 
capite, annuloque, flevit. Cumque se in regiam recepisset, eludebatur a 
tutoribus, quo minus pecuniam acciperet, templa sua astu spoliantibus ut 
et regios thesauros vacuos esse ostenderent, et in invidiam Caesaris populum 
concitarent. Praetor Achillas, dux regius, imbutus semel Pompeii sanguine, 
Caesaris quoque necem meditabatur. Nam jussus exercitum dimittere, cui 
praeerat, viginti millibus armatorum, non modo sprevit imperium, verum 
et aciem direxit. In ipso praelio regia classis forte subducta, jubetur 
incendi.
-----------------------------------------------------------
Ea flamma cum partem quoque urbis invasisset, quadringenta millia librorum, 
proximis forte aedibus condita, exussit: singulare profecto monumentum 
studii curaeque majorum, qui tot tantaque illustrium ingeniorum opera congesserant. 
Caesar postea insulam ubi pharus erat, cepit: eo Achillas cum Cabinianis 
militibus venit: ingens pugna commissa est; magna ibi Caesarianorum militum 
multitudo cecidit, omnes etiam interfectores Pompeii interfecti sunt; Caesar 
vi insistentium hostium pressus, scapham ascendit, qua mox pondere gravata 
ac mersa subsequentium, per ducentos passus ad navem una manu elevata, 
qua chartas tenebat, nando pervenit. Mox, navali certamine pulsatus, magna 
felicitate classem regiam aut depressit aut accepit. Alexandrinis
-----------------------------------------------------------
regem petentibus reddidit monitum ut magis amicitiam  quam arma 
experiri studeret. Qui tamen illico ut liber fuit, bellum intulit, sed 
continuo cum toto exercitu suo et ipse deletus est. Nam viginti millia 
hominum in eo bello caesa referuntur. Duodecim millia cum septuaginta longis 
navibus dedita. Quinquaginta ex victoribus cecidisse dicuntur. Rex ipse 
adolescens, scapha exceptus ut fugeret, multis in eam insilientibus mersus 
necatusque est, et corpus ejus ad littus devolutum indicio loricae aureae 
cognitum fuit. Qua Caesar Alexandriam praemissa, Alexandrinos omnes ad 
deditionem desperatione compulit, regnumque Aegypti Cleopatrae dedit. Inde 
Syriam pervagatus, Pharnacem in Ponto vicit. Postea vero quam Romam venit,
-----------------------------------------------------------
dictator et consul creatus, in Africam transiit, et apud Thapsum cum Juba 
et Scipione pugnavit, maximamque ibi hominum multitudinem interfecit et 
castra utriusque direpta sunt, sexaginta elephanti capti. Cato sese apud 
Uticam occidit, Juba percussori jugulum pretio dato praebuit. Petreius 
eodem se gladio perfodit. Scipio in navi qua ad Hispaniam fugere contendens, 
vento coactus, in Africam redierat, semetipsum jugulavit. In eadem navi 
etiam Titus Torquatus occisus est. Caesar Pompeii Magni nepotes, filiam 
Pompeiam simulque cum his Faustum et Syllam, et Aphranium et Petreium, 
jussit occidi. Inde quatuor triumphis Urbem ingressus, disposito recuperatoque 
reipublicae statu, continuo in Hispaniam contra Pompeios Pompeii filios 
profectus,
-----------------------------------------------------------
septima decima qua egressus fuerat ab Urbe die, Saguntum pervenit, statimque 
adversus Pompeios duos et Labienum, atque Attium Varum multa bella et varia 
sorte gessit. Ultimum bellum apud Mundam flumen  gestum est. 
Ubi tantis viribus dimicatum, tantaque caedes est acta, ut Caesar quoque, 
veteranis etiam suis cedere non erubescentibus, cum caedi cogique aciem 
suam cerneret, praevenire morte futurum victi dedecus cogitarit, cum subito 
versus in fugam Pompeiorum cessit exercitus. Et quidem eo die hoc bellum 
actum est, quo Pompeius pater ab Urbe bellum gesturus aufugerat, quatuorque 
annis hoc bellum civile indesinenter
-----------------------------------------------------------
toto orbe tonuit. Titus Labienus, et Attius Varus in acie caesi sunt. G. 
Pompeius cum centesimo equite aufugit: frater ejus Sextus Pompeius, contracta 
celeriter non parva Lusitanorum manu, cum Cesonio congressus et victus 
fugiensque interfectus est. Munda civitas cum immensa hominum caede, Caesare 
oppugnante, vi capta est. Caesar Romam rediit. Ubi dum reipublicae statum 
contra majorum exempla clementer instaurat, auctoribus Bruto et Cassio, 
conscio etiam plurimo senatu, in curia viginti et tribus vulneribus confossus 
interiit. In qua conjuratione fuisse amplius sexaginta conscios ferunt. 
Duo Bruti et G. Cassius, aliique socii, strictis pugionibus, in Capitolium 
secesserunt. Diu deliberatum est utrum Capitolium cum auctoribus caedis 
oporteret
-----------------------------------------------------------
incendi. Corpus ejus raptum populus, dolore stimulatus, in foro fragmentis 
tribunalium ac subselliorum cremavit. Sed quae praemisimus dum apud Romanos 
gererentur, haec interim in Judaea acta sunt quae sequuntur.
        

          CAPUT X. Qualiter Antipater gratiam Caesaris sit adeptus: cui 
etiam nudato corpore vulnera quae pro eo acceperat ostendit, dum ab Antigono 
accusaretur: et acceptam potestatem Judaeae inter filios suos Herodem et 
Faselum divisit.
Julius ergo Caesar (ut paulisper repetamus quae gesta sunt prius) Aristobolum 
Romae vinctum reperit, eumque mox absolvit. Levatum autem a custodia, tributis 
militaribus etiam munerans, in Syriam direxit, ut Judaeam sibi adjungeret, 
Pompeiumque
-----------------------------------------------------------
a tergo urgeret. Sed in exordio tentamentorum, ubi ad locum pervenit, veneno 
interemptus infectum reliquit negotium. Quo comperto Pompeius, quod Aristobolus 
in Judaea rediviva sibi bella praeparare tentaverat, etiam filium ejus 
Alexandrum jugulari jussit. Postea vero ex Pompeii plerisque familiaribus 
amicitiam Caesaris expetentibus praecipueque incredibilem in modum Antipatro 
amicitiam suam affectando tribuit, et hoc ita contigit. Etenim Ptholomaeus, 
Aegypti rex, fidem laeserat promissam, et ab ipso Caesare bellis gravissimis 
premebatur. Ut praemisimus, Pergamenus Mitridates cum omni manu quam secum 
duxerat ut auxilia Caesari praeberet, a Pelusiacis repulsus obstaculis, 
in urbe Ascale resederat, desperato transitu et conatu irrito.
-----------------------------------------------------------
Nec jam se committere bello audebat, locis iniquioribus et impar viribus. 
Cui Antipater Arabas primo in auxilium ascivit, deinde tria millia Judaeorum 
cum valida manu et munita armis secum perduxit. Commovit etiam Syriae potentes 
in adjumentum ipsius, quorum freti societate etiam alii populi ad bellum 
accensi sunt. Quibus adjunctis viribus fretus Mitridates, Pelusium accessit. 
Et cum transitu prohiberetur, obsidionem adorsus est. Quo loco Antipater 
praeclarum militiae documentum dedit. Siquidem, resistentibus oppidanis, 
cum summa vi utrinque decertaretur, primus cum suis, dirupta mox murorum 
parte in qua ipse praeliabatur, urbem irrupit eamque cepit. Nec tamen hic 
finis laborum
-----------------------------------------------------------
adjumentique fuit, sed etiam cum introrsum exercitus pergeret, et circa 
eam quae appellatur Oniae regio Aegyptii vellent resistere quo intercluderent 
iter, rursus Antipater non solum removit praelium, sed etiam ad exercitum 
juvandum, quae necessaria forent usui, ab ipsis qui arma contra paraverant, 
ministrari fecit. Unde Memphitae quoque a praelio revocati sunt, et se 
Mitridatis societati volentes dedere. Qui praetergressus suspectiora, cum 
reliquis Aegyptiis conserendum praelium ratus, liberioribus quidem locis, 
sed validioribus viris regionis ipsius, cujus incolatus Judaeorum exercitus 
appellabatur, strenue decertavit: adeo ut praerupto sese periculo daret, 
ac pene exstinctus foret, nisi Antipater videns totum, in quo Mitridates 
erat, dextrum cornu a cohorte
-----------------------------------------------------------
urgeri, ex alia quoque parte includi flumine, nec ullum effugium fore, 
viriliter irruens a cornu sinistro, super eos qui Mitridatem cedentem persequebantur, 
quos eousque insectatus est, donec omnis hostium populus exstingueretur. 
Eo praelio octogenta Antipater viros de suis amisit, supra octingintos 
Mitridates, ita ut ipse praeter spem evaserit. Atque haec uno momento clades 
secuta est. Antipater multis vulneribus corporis exceptis, egregium virtutis 
suae testimonium apud Caesarem invenit, Mitridate, ut praesertim non solum 
suae absolutionis interprete, sed etiam fortitudinis praedicatore. Quibus 
egregie Caesar delectatus, in honorem Antipatrum, ut oportebat, inter amicos 
recepit, Romanae eum reipublicae honoribus affecit, caeteraque, ut probato
-----------------------------------------------------------
sibi viro, gratiae suae pignora impertivit. Hircano etiam summum sacerdotium 
per sententiam Antipatri volens firmavit. Qui etiam ab Antigono Aristoboli 
filio apud Caesarem cum accusaretur, quod plus partibus Pompeii faveret, 
non verborum Antipater referens vicem, sed verborum assertionem, scidit 
vestem, et nudus indumentorum, plenus vulnerum, diloricato amictu, oculis 
circumstantium indicia virtutis: En, inquit, malivolentiae meae in Caesarem 
testimonia: defendant reum, quae tanquam lumina animi micant. Has ergo 
cicatrices tibi, Caesar, voluntatis internae obsides tribuo. Haec ego fidei 
meae depono pignora, et inscriptos apices gero. Si civibus non creditur, 
hostes interrogentur pro quo vulnera illa susceperim. Quid in me aliud, 
nisi fidem quam
-----------------------------------------------------------
tibi deferebam, persequebantur? At objectat mihi Pompeii gratiam. Et fateor, 
Caesar, me non homini, sed nomini Romano amicum fuisse, idque studuisse 
egregie ut vestrae reipublicae mea officia impenderentur. Militavi itaque 
non uni, sed omnibus. Fuerit mihi charus Pompeius, sed ante mihi coepit 
ille esse amicus, quam Caesari esset inimicus. Tuus ille gener erat, et 
tu socer illius. Cum esset in partibus Judaeae juvi ut Romanum imperatorem. 
Non tamen ea pro illo, quae pro te, excepi vulnera. Tibi impendi vades 
mortis, et ictus telorum excepi hostilium. Ubi Antipater finem dicendi 
fecit, Caesar pronuntiat dignum magis sacerdotio Hircanum videri: Antipatro 
autem detulit potestatis electionem. Tum
-----------------------------------------------------------
ille eumdem arbitrum honoris et moderatorem expetens, atque in eum qui 
honorem daret, ponens mensuram honoris, astute satis et verecunde decus 
retulit et incrementum potentiae. Totius etiam Judaeae procurator factus 
est. Sane poposcit ut muros Judaeae,qui bello diruti erant, reaedificaret, 
tantumque negotium, datae fidei securus, et postulavit et impetravit, eaque, 
ut moris erat Romanis imperatoribus, arbitrio Caesaris in Capitolio scripta 
sunt: quae insignia honoris Antipatro conferendi Caesar aestimavisset, 
ut et suae justitiae et meritorum viri, posteritatis quoque cognitioni 
indicia exstarent. Antipater vero, in Judaeam reversus, primo murum, quem 
Pompeius destruxerat, in veterem statum reformavit. Deinde Judaeorum tumultus 
repressit,
-----------------------------------------------------------
filiis vero suis negotia provinciae commisit. Itaque Faselum, seniorem 
ex liberis, praesulem Hierosolymis et ducem militiae constituit; Herodem 
quoque minorem natu, atque admodum adolescentem, pari honore Galilaeae 
praefecit. Qui ubi potestatem adeptus est, natura acrior ad obeunda negotia, 
statim ingenio suo materiam invenit. Laborabat enim Syria a Zechiae latronis 
incursionibus, quibus ille praedatoriae manus princeps totam infestabat 
provinciam, atque omnibus locis infensus aderat. Quem correptum jugulari 
jussit, multosque praedonum interemit, quod ei maximam virtutis gloriam 
peperit et uberem apud Syros gratiam.
        

          CAPUT XI. De nece Antipatri genitoris Herodis. Et qualiter gratiam 
Antonii sint adepti Herodes et Faselus frater ejus.
Eodem tempore bellum inter Romanos conflatur, dolo Cassii et Bruti Caesare 
interfecto, qui privatum habitum supergressus fuerat, in senatu graves 
poenas dedit. Itaque Cassius Syriam petit occupaturus, Caesare vero adolescente 
et Antonio cum Bruto et Cassio bellum gerentibus, Marcus et Cassius exercitu 
de Syria conflato, cujus magna pars ubi usus poposcit, Herodes fuit, ipsum 
quidem totius Syriae procuratorem praeficiunt. Si autem bellum desisset, 
regnum quoque Judaeae Cassius eidem se delaturum pollicitus est. Evenit 
autem ut Antipatro spes et fortitudo filii causa interitus fieret. Malichus 
namque, qui regnandi cupiditate aspiraverat, timens Antipatri
-----------------------------------------------------------
potentiam, quae virtute Herodis cumulabatur, ne impedimento ejus fieret 
conatui, quodam regio juvene pecunia corrupto, mixtum ei veneno poculum 
dari persuadet. Atque ille quidem post convivium mortuus est, vir ad alia 
strenus, rebusque administrandis idoneus, et qui regnum recuperatum conservavit 
Hircano. Herodes autem, postquam clarissimas paterno funeri celebravit 
exsequias, Malichum, quem auctorem paternae mortis fore ratus est, et Judaeorum 
gentem contra Romanos excitaturum, dejectoque Hircano facillime regnaturum, 
timebat, usus consilio Cassii, ejusque auxilio fretus, Malichum, dolo circumventum, 
multis vulneribus perfossum interemit. Hircanus vero dum assisteret, eo
-----------------------------------------------------------
terrore consternatus sensum amisit, atque omni solutus vigore mentis et 
corporis torpuit. Paulisper tamen ubi sese recepit, interrogavit Herodem 
quis praecepisset Malichum occidi. Ubi cognovit exposito Cassii Romani 
imperatoris jussu necatum, illico respondit: Cassius ergo et mihi et patriae 
meae saluti fuit, qui utriusque insidiatorem peremit. Sed hoc sive metu 
dixerit, sive ita senserit, haud liquido patet. Igitur Antigonus, cujus 
supra mentionem fecimus, Aristoboli filius, qui e custodia Romae aufugerat, 
ac saepius in Judaea novas res excitare molitus est, qui Ptholomaei viribus 
suffragabatur; socer namque ejus Ptholomaeus Manci filius, qui apud Calcidam 
sub Libano habitabat, cuncta ei subministrat, dumque aliquas idem Antigonus 
occupasset Judaeorum
-----------------------------------------------------------
munitiones, Herodes illi occurrit instructus in aditu Judaeae: postquam 
Malichum interfecerat, ejusque fratrem felicem ex finibus Judaeae pepulerat, 
commisso praelio superavit Antigonum. Hinc Herodes, fugato Antigono, redit 
in Hierusalem. Pro merito itaque gestae rei omnibus charus erat, ita ut 
etiam, quibus antea despectus fuerat, tunc in ejus familiaritatem sese 
dederint, et propter Hircani affinitatem. Namque is Herodes jam pridem 
ex indigenis habebat uxorem non ignobilem, quae Dosis vocabatur, et Antipatrum 
ex ea susceperat filium. Tum autem duxerat Alexandri, cujus pater fuit 
Aristobolus, filiam Mariamnem, Hircani neptem ex filia, atque inde regi 
Hircano familiaris erat. Nec tamen sic Herodes invidiam declinavit. Nam 
ubi Caesar et Antonius
-----------------------------------------------------------
Cassium Brutosque bello Macedonico oppressere victores, Caesar in Italiam 
regredi maturavit, Antonius in Syriam properavit. Cujus conspectui confestim 
Herodes adfuit, multisque muneribus oblatis ejus gratiam promeruit, in 
tantum ut Herodem et Faselum tetrarchas ordinaret, totiusque Judaeae procurationem 
eis contraderet, quamvis frustra plures Judaeorum legati apud Antonium 
eos accusarent.
        

          CAPUT XII. Antigonus parvum Hircanum patri tradidit, et sacerdotium 
dolo suscepit, et qualiter a Romanis et Herode, capta Hierosolyma, comprehenditur 
atque securi occiditur, Herodesque rex constituitur.
Igitur Brazafanes, Parthorum satrapa, cum regis filio Pacoro, Syriam post 
biennium occupavit. Ad
-----------------------------------------------------------
quem Antigonus accedens millia talenta est pollicitus et mulieres quingentas 
ut Hircanum deponeret et ei regnum traderet. Quibus muneribus Parthi allecti, 
dolo Hircanum circumveniunt Herodisque fratrem Faselum. Qui dum Hierosolyma 
profecti regis colloquia petentes, mox Parthi jusjurandum violant, Hircanum 
vinciunt atque Faselum. Vastata Hierosolyma atque proximis civitatibus, 
Antigonum regem constituunt. Nec solum hoc, verum etiam Faselum et Hircanum 
vinctos ei tradiderunt verberandos. Antigonus autem Hircani quidem auriculas 
dentibus truncat, ne solutus, rebus mutatis, unquam pontificatum recipiat: 
ab integris enim celebrari sacra oportet. Faseli vero virtute praeventus 
est Antigonus. Qui
-----------------------------------------------------------
cum nec ferri copiam nec manus liberas haberet, ad saxum fracto capite 
interiit, atque ita probavit quod verus Herodis frater esset. Parthi autem, 
quanquam mulieribus caruerint quas cupiebant, rebus tamen Antigono apud 
Hierosolymam compositis, vinctum in Parthiam Hircanum ducunt. Herodes namque, 
barbarorum insidias praecavens et in nullo eis credens, matrem fratresque 
suos desponsatamque puellam cum matre arripiens, noctu fuga elapsus, Masadam 
castellum citato itinere petiit. Et tunc quidem cum fugeret, multi ad se 
applicabant. Postea vero quam Didimeam regionem venit, occurrit ei frater 
Josephus, turbamque sequentium diminui persuadet: nec etiam capacem esse 
tantae multitudinis Masadam, erat autem supra quam novem millium multitudo.
-----------------------------------------------------------
Itaque paruit Herodes ejus consilio, et impares quidem necessitati per 
Didimeam dimisit cum viatico. Valentissimos autem maximeque necessarios 
tenuit, atque ita in castellum receptus est. Deinde nongentis ibi relictis, 
qui mulieres defenderent, itemque comitatu qui satis esset obsessis disposito, 
ipse in Petram civitatem Arabiae perrexit, nec tamen apud Arabas salvam 
esse amicitiam reperit. Denique Malichus rex eorum, remissis qui hoc admonerent, 
quam primum eum reverti ex finibus suis jubet. Deinde Herodes, ubi Arabas 
sibi hostes esse deprehendit, quos amicissimos existimabat, Aegyptum petiit. 
Ergo ut pervenit ad Alexandriam civitatem, honorifice a Cleopatra susceptus 
est, ducem sibi militum eum fore, ad ea quae parabat, existimante.
-----------------------------------------------------------
Instigatus autem reginae precibus, neque hiemis asperitatem, neque marina 
discrimina, quo minus Romam navigaret, extimuit. Itaque inde continuo Romam 
profectus, familiaritatis paternae gratia primum convenit Antonium, eique 
tam suas quam totius generis clades, exponit, atque suis in castello relictis 
et obsidione cinctis, supplex ad eum navigasse hieme. Itaque tantae miserationis 
casum miseratus Antonius, et memoria quidem junctae cum Antipatro dextrae, 
ergo ipsius aderat contemplatione virtutis, etiam tunc eum regem constituere 
proposuit Judaeorum, quem ipse tetrarcham antea fecerat. Non minus autem 
quam Herodis favore odio ducebatur Antigoni. Hunc enim et seditiosum et 
Romanis inimicum esse arbitrabatur.
-----------------------------------------------------------
Caesari quidem Herodem commendabat, multo quam ipse paratius renovans Antipatri 
expeditiones quas in Aegypto cum ejus patre pertulerat, et hospitia et 
in rebus cunctis benevolentiam. Cum praeter haec ipsius quoque Herodis 
efficaciam cerneret, verumtamen et senatum convocabat, ubi Messala, et 
post eum Atratinus, astante Herode, patris ejus merita et ipsius circa 
populum Romanum fidem prosequebantur: quo simul hostem Antigonum demonstrarent, 
non solum quod intra breve tempus is dissidere coepisset, verum etiam quod 
antea quoque P. R., despecto Parthorum suffragio, regnum curavisset accipere. 
His autem commoto senatu, cum
-----------------------------------------------------------
Antonius bellum contra Parthos utile esse diceret, Herodem regem creari 
omnes assentiunt. Dimissoque concilio Antonius quidem et Caesar egrediebantur, 
medium stipantes Herodem, consules autem cum aliis magistratibus antecedebant, 
Caesari hostias decretumque senatus in Capitolio reposituri. Primo autem 
die regni Herodis apud Antonium coenatum est. Inde vero navi ex Italia 
in Ptholomaidem devectus Herodes, haud parva manu coacta externorum atque 
gentilium, per Galilaeam adversus Antigonum properabat, Ventidii et Cylonis 
fultus auxilio. Quibus ab Antonio missus Dellius, ut Herodem deducerent, 
persuasit: inde ad Masidam festinabat Herodes cum valida manu, tam indigenarum 
quam Romanorum militum, et ex Masida facile suis pignoribus et rebus
-----------------------------------------------------------
a castello receptis, Hierosolymam perrexit, cui se tam Solonis milites 
quam caeteri ex civitate junxerunt, virium ejus timore perculsi. Castris 
autem compositis circa civitatem, eam sagittis et jaculis impetebant. Sed 
dum minime eam infringere valerent, Judaeis ex civitate resistentibus, 
qui partibus Antigoni favebant: quamvis adeo pugnatum sit, ut sagittis 
et jaculis cunctos ex turribus in fugam verterent, attamen murorum defensores 
fortiter restiterunt. Hinc superveniente hieme, obsidio soluta est: ad 
loca milites opportuna hibernandi gratia discedunt. Eodem tempore Antonius 
Samosatam juxta Eufratem validissimam civitatem acrius oppugnabat, quo 
Herodes profectus est ut suam demonstraret virtutem, et ut magis magisque 
placeret Antonio.
-----------------------------------------------------------
Denique mox ut ad eum venit, finem attulit obsidioni, multis barbaris interfectis. 
Ergo dum haec aguntur apud Antonium, Herodis in Judaea res fractae sunt. 
Reliquerat enim Josephum fratrem, qui omnia procuraret, cum mandatis hujusmodi, 
ut nequaquam ante reversionem suam adversus Antigonum bellum moveret. Verum 
Josephus, ubi fratrem procul abesse cognovit, immemor praeceptorum, Hiericunta 
cum quinque cohortibus, a duce Romano Machera secum missis petit, ut matura 
messium tempore frumenta diripiat. Incursu autem hostium per montana atque 
aspera loca oppressus, ipse cadit: et magnam viri fortis in ea pugna gloriam 
consecutus est, cum quo omnes Romani milites pereunt, quoniam recentes 
de Syria cohortes lectae erant,
-----------------------------------------------------------
nec veterum militum quemquam permistum habebant qui posset rudibus opitulari. 
Antigonus autem minime hac victoria contentus fuit, sed adeo iracundia 
permotus est, ut mortuum quoque Josephum verberaret, et eis caput abscinderet. 
Igitur Herodi quippe degenti apud Daphnem Antiochiae mortem fratris somnia 
manifesta significabant. Cum turbatus prosiluisset stratis, ecce nuntii 
cladis intrabant. Quare prae dolore paululum questus, maxima luctus parte 
dilata, in hostes properabat, ultra vires iter accelerans. In dies autem 
singulos magna ei multitudo Judaeorum accedebat, cum hos odium moveret 
Antigoni, alios mutationis cupiditas impellebat. Sed
-----------------------------------------------------------
antequam Hierosolymam perveniret, saepius cum Antigonianis militibus fortiter 
dimicavit et vicit. Ac postremo bello Pappum quidem, Antigoni militum ducem, 
absciso capite obtruncat, idque Feroti magistro exercitus fratri suo mittit 
in perempti fratris ultionem. Namque Pappus erat qui Josephum interfecerat. 
Ubi autem rigor hiemis cessit, in Hierosolymam profectus est, murisque 
admoto milite, annus namque agebatur tertius ex quo rex Romae fuerat declaratus: 
exercitu quippe in opere distributo, suburbanisque clausis, universo autem 
exercitu congregato ad peditum legiones undecim, equitum sex millia, praeter 
auxilia Syrorum, prope septentrionali muro castra collocaverunt. Tres quidem 
levare aggeres et super eos turres aedificare jubet. Ipse quidem
-----------------------------------------------------------
Herodes, senatusconsulto fretus, quibus rex fuerat declaratus, hilariter 
cuncta disponebat. Antonius vero Sossium, ducem militum, cum valida manu 
in Herodis auxilium miserat. Bellatores autem qui infra murum erant, constantiores 
facti, oppositos e muris aggeres prohibebant, et contra instrumenta oppugnantium 
semper novum aliquod obstaculum moliebantur, in nulla re quidem sicut in 
cuniculis superabant. Prorsus neque manibus neque machinis deficiebant, 
quoniam usque ad ultimum repugnare decreverant. Denique tanto exercitu 
circumsedente, per quinque menses obsidium toleraverunt: donec quidam ex 
his quos lectos habebat Herodes, ausi murum transgredi, civitatem irruperunt 
et post eos Sossii centuriones. Igitur ante omnia fano
-----------------------------------------------------------
proxima capiebantur, et infuso exercitu plurima ubique mors erat, Romanis 
quidem propter obsidionis moras iratis, Herodis vero manu summo intenta 
studio ne quis penitus ex adversariis resideret. Mactabantur autem quamplurimi, 
et per angustiores vicos ac oppida et in domos compulsi, vel si ad templum 
etiam confugissent, nec ulla erat aut senectutis, aut muliebris infirmitatis 
miseratio. Denique licet rex ubique dimittens rogaret ut parcerent, nemo 
tamen dexteram continuit, sed veluti furentes omnem persequebantur aetatem. 
Ibi tum etiam Antigonus, neque priorem neque praesentem fortunam cogitans, 
domo descendit, et ad pedes Sossii prosternitur. Ille autem nihil eum tantae 
mutationis causa miseratus, et intemperanter derisit, et Antigonam appellavit,
-----------------------------------------------------------
neque tamen etiam custodiae liberum dimisit ut feminam. Itaque ille quidem 
vinctus asservabatur. Herodes autem, quoniam hostes vicit, ut externa quoque 
auxilia sub jugum mitteret providebat, de suis facultatibus mercedem singulis 
distributurum se esse firmavit. Nam et militum quemque liberaliter et pro 
merito, ducem ipsum quoque Sossium regia largitate donavit, ut nemo egens 
pecuniis abiret. Post haec Sossius, aurea corona Deo dicata, ex Hierosolymis 
remeavit, Antonio vinctum Antigonum ducens: et illum quidem una spe vitae 
cupidum, usque ad ultimum diem ignavia digna securis excepit. Rex autem 
Herodes, discreta multitudine civitatis, suarum quidem partium studiosos, 
quo magis benevolos sibi faceret,
-----------------------------------------------------------
honorifice tractabat. Antigonianos autem neci tradebat. Jam enim Antonius 
Cleopatrae amore corruptus, omni se cupidini concesserat. Si quis plenius 
scire voluerit, in Josephi tertiodecimo libro requirat.
        

          CAPUT XIII. Herode alienigena rege facto, prophetiae completae 
sunt quae Christum tunc venturum praedixerant, et Judaeorum regnum destruendum.
Hircanus vero, ut supra diximus, a Parthis captus, ac deinde Antigono ejus 
successore, quem Parthi sacerdotem fecerant, a Romanis comprehenso atque 
interempto, Judaeorum defecit regnum et sacerdotium. Siquidem Herodes alienigena 
et nihil omnino pertinens ad Judaeam, Antipatri videlicet Ascalonitis
-----------------------------------------------------------
Idumaeae regionis, et matris Cypridis Arabicae filius, contradicentibus 
Romanis, Judaeorum suscepit principatum, regnum et sacerdotium Judae: quod 
prius per successiones tenebatur, id est, judicum, regum, sacerdotum, iterumque 
regum et sacerdotum, quod eo tempore destructum est. Completa namque est 
prophetia quae ita per Moysen loquitur: Non deficiet ex Juda princeps, 
neque dux de femoribus ejus, donec veniet, cui repromissum est, et ipse 
est exspectatio gentium. Nam usque ad Herodem judices, sacerdotes, reges, 
per successionem populo praefuerunt Judaeorum: inde vero nequaquam ex successione 
generis sacerdotalis pontifices constituti sunt: neque perpetuitate vitae 
secundum legem Mosi servientes Deo electi sunt, sed ignobiles quidem,
-----------------------------------------------------------
et alio tempore alii, et nonnulli per unius anni spatium sive modico amplius, 
a Romanis imperatoribus sacerdotium emebant. Itaque Herodes Analium quemdam, 
de Babylonia accitum, pontificem Judaeorum constituit. Post exiguum vero 
temporis Aristobolum, fratrem uxoris suae Mariamnem, nepotem Hircani, successorem 
dedit. Quo post annum interfecto, rursum Analio reddidit sacerdotium. Quae 
omnia ita se habentia, longe prius prophetando designavit Daniel propheta 
dicens: Et post hebdomadas septem et sexaginta duas interibit chrisma, 
et non erit judicium, et templum sanctum corrumpet populus, duce veniente. 
Et in consequentibus: Templum, inquit, erit abominatio desolationum, et 
usque ad consummationem temporis, consummatio
-----------------------------------------------------------
dabitur super desolationem. Igitur septem et sexaginta duae hebdomadae, 
quae fiunt simul sexaginta novem, et faciunt annos quadringentos octoginta 
quatuor, in quibus Christi, id est, sacerdotes per unctionem consecrati 
regnaverunt, ab instauratione templi sub Dario usque ad Hircanum, in quo 
novissimum chrisma et sacerdotium defecit Judaeorum. Ergo regnante Herode 
apud Judaeam, et Augusto apud Romanos, Christus Filius Dei natus est, qui 
confirmavit veri Dei cultum in multis apostolis et credentibus. Quidquid 
etiam post Domini passionem in templo factum est, non fuit sacrificium 
Dei, sed cultus diaboli, cunctis in commune clamantibus: Sanguis ejus super 
nos et super filios nostros. Et:
-----------------------------------------------------------
Non habemus regem, nisi Caesarem. Quod autem a perfectione templi usque 
ad decimum Augusti imperatoris annum, quando interfecto Hircano Herodes 
Judaeam obtinuit, septem et sexaginta duae hebdomades, id est, quadringenti 
sexaginta quatuor supputantur anni: sic possumus approbare sexagesimae 
sextae olympiadis anno tertio, id est, Augusti decimo, Herodes in Judaeis 
suscepit imperium, qui faciunt annos quadringentos octoginta quatuor, per 
singulas olympiades quadriennio supputato. Quo in tempore Virgilius, sumpta 
toga, Mediolanum transgreditur, et post breve tempus Romam pergit. Cicero 
in Forminione  suo ab Herennio et Publio occiditur, sexagesimo 
quarto aetatis suae anno. Caput ejus cum manu dextera pro rostris positum
-----------------------------------------------------------
est, juxta coronatam Publii militis imaginem, qui eum occiderat. Quibus 
diebus tres Romae simul soles exorti sunt, sed paulatim in eumdem orbem 
coierunt (ut supra diximus). Ex taberna meritoria trans Tiberim oleum erupit, 
fluxitque tota die sine intermissione. Inter caetera vero portenta quae 
tunc facta sunt toto orbe, bos locutus est in suburbano Romae, dicens ad 
arantem: Frustra se urgeri, non frumenta, sed homines in brevi defuturos. 
Ovidius Naso in Pelignis nascitur, Cornificius vero poeta a militibus desertus 
interiit, quos saepe fugientes galeatos lepores esse dicebat. Hujus enim 
soror fuit Cornificia, cujus insignia exstant epigrammata. Cornelius Nepos, 
scriptor historicus, clarus habetur. Salustius diem obiit, quadriennio 
ante Actiacum bellum. M. Vanius
-----------------------------------------------------------
 poeta, quem Virgilius in Bucolicis notat, in Cappadocia 
moritur.
        

          CAPUT XIV. De Octaviano, qui nomen avunculi et regnum suscipiens, 
qualiter civilia bella et externa gerendo ad hoc pervenerit ut a senatu 
decretum sit quod in perpetuum tribunitiae potestatis esset.
Igitur dum in Judaea res ita gererentur, ut partim retulimus, ordo deposcit 
ut ad seriem rei gestae Romanorum revertamur. Ergo Julio Caesare in curia 
Romae interfecto, magna continuo malorum incrementa subsequuntur. In ejus 
vero caedem trahuntur agmina consciorum. Certum enim erat quia Caesar, 
indigne peremptus, plures habere posset ultores. Ergo Octavianus, qui testamento 
Julii Caesaris avunculi
-----------------------------------------------------------
haereditatem et nomen assumpserat, idemque qui postea Augustus est dictus, 
simul ut Romam adolescens, ex Apollonia rediens, venit, indolem suam bellis 
civilibus vovit. Nam ut breviter coacervationem malorum explicem, bella 
civilia quinque gessit, Mutinense, Philippense, Perusinum, Siculum, Actiacum. 
E quibus duo, hoc est primum ac novissimum, adversus Marcum Antonium, secundum 
adversus Brutum et Cassium, tertium adversus Lucium Antonium, quartum adversus 
Sextum Pompeium, Gn. Pompei filium, confecit. Antonius, a senatu hostis 
pronuntiatus, Decium Brutum apud Mutinam obsidione concluserat. Consules 
Hircius et Pansa, et cum his Caesar, ad liberandum Brutum expugnandumque
-----------------------------------------------------------
Antonium missi. Pansa primo veniens, exceptus insidiis, inter suorum clades 
ipse quoque pilo graviter vulneratus, ab eodem vulnere interpositis diebus 
est mortuus. Hircius, auxilium collegae ferens, magnas Antonii copias vasta 
strage delevit. Caesar eatenus castra custodivit. Secunda adversus Antonium 
pugna magnae utrinque strages actae sunt. Namque tunc ibi Hircius consul 
occisus est, victus fugit Antonius, Caesar victoria potitus est: cui Decius 
Brutus de conjuratione occisi Julii Caesaris confessus, preces poenitentiae 
fudit. Dolabella Trebonium, unum ex interfectoribus Caesaris, Smyrnae interfecit. 
Dolabellam senatus hostem pronuntiavit. Consulum occisorum uterque exercitus 
Caesari paruit. Postea Decius Brutus in Gallia a Sequanis captus et occisus 
est.
-----------------------------------------------------------
Vasillus eques , unus de percussoribus, manu suorum servorum 
necatus est. Lepido satis agente, Caesar Antonium recepit in gratiam, atque 
ob fidem reconciliatae gratiae filiam ejus matrimonio sortitus est. Inde 
cum ad Urbem accessissent, ac rumor de futura proscriptione ortus esset, 
G. Thoranius, vir praetorius, nihil tale metuens, incursu militum domi 
suae interfectus est. Alii quoque complures trucidati sunt. Itaque ne latius 
atque effrenatius in circumscriptas caedes  ageretur, 
centum triginta et duorum senatorum nomina in tabula proposita sunt, primum 
Lepidi praecepto et nomine, deinde Antonii, tertio Caesaris. Ibi Antonius 
T. Ciceronem inimicum suum, ibi L. Caesarem avunculum suum, et (quod ex 
aggerando sceleri
-----------------------------------------------------------
accessit) viva matre proscripserat: ibi Lepidus L. Paulum, fratrem suum, 
in eumdem proscriptorum gregem conjecerat. Adjecti sunt postea ad numerum 
proscriptorum triginta equites Romani, et multae diu et variae caedes actae 
sunt, domus proscriptorum direptis omnibus dirutae sunt. At Dolabella in 
Syria multa cum Cassio bella gessit, a quo victus ipse se interfecit. Brutus 
et Cassius, magnis exercitibus comparatis, apud Athenas convenerunt, totamque 
Graeciam depopulati sunt. Rhodios Cassius, terra marique oppugnatos, ad 
deditionem coegit, quibus praeter vitam nihil reliquit. Igitur Caesar et 
Antonius, eosdem in Macedoniam magnis bellorum apparatibus persecuti, ad 
mortem compulerunt: quamvis manifestissime illa tunc pugna non virtute
-----------------------------------------------------------
partis Antonii, sed felicitate Caesaris confecta sit. Caesar enim tunc 
aeger, cum se in castris capiendae quietis causa tenere statuisset, hortatu 
et precibus medici, qui per somnum admonitum sese fatebatur ut ea die castris 
Caesarem salutis ipsius causa educeret, in campum aeger  inter 
copias egressus est, ac mox castra ejus ab hostibus capta sunt. Sed rursus 
Caesariani milites Cassii castra ceperunt. Quare ad desperationem adacti 
Brutus et Cassius, immaturam sibi mortem ante belli terminum coegerunt 
: nam, invitatis percussoribus, Cassius caput, Brutus latus 
praebuit. At Romae Fulina , uxor Antonii, socrus Caesaris, dominatum 
ut mulier agitabat. Nam et Caesarem reversum
-----------------------------------------------------------
apud Brundusium contumeliis, factionibus insidiisque petiit. A quo propulsata, 
ad Antonium concessit in Graeciam. Sextus Pompeius, postquam se in proscriptorum 
numero relatum comperit, conversus in latrocinia, omnem oram Italiae caedibus 
rapinisque vastavit. Sicilia intercepta commeatibusque impeditis, Romam 
fame affecit. Mox cum eo pacem triumviri, ne dicam tyranni, id est Lepidus, 
Caesar Antoniusque fecerunt. Sed continuo cum contra pactum Pompeius fugitivos 
allegeret, ut hostis habitus est, Mena, libertus Pompeii, cum sexaginta 
navium classe ad Caesarem defecit, eidemque classi ipse jussu Caesaris 
praefuit. Idemque continuo cum Statilio Tauro adversus Menecratum, Pompeianum 
ducem, navale bellum gessit. Deinde ipse Caesar
-----------------------------------------------------------
adversus eosdem Pompeianos cruentissimum navale bellum confecit. Sed continuo 
victricem classem pene universam apud Sycillaceum  naufragio 
amisit. Ventidius Persas et Parthos in Syriam irrumpentes tribus bellis 
maximis fudit, regemque eorum Pacorum in acie interfecit, ea scilicet die 
qua Crassus a Parthis fuerat occisus. Antonius, vix uno castello expugnato, 
pacem cum Antiocho fecit, ut ipse tantam rem consummasse videretur. Ventidium 
Syriae praefecit, jussitque ut Antigono bellum inferret: qui Judaeos tunc 
forte debellaverat, captisque Hierosolymis, templum exspoliaverat, regnumque 
Herodi dederat , quem continuo victum in deditionem recepit. 
Mena libertus cum sex navibus ad Pompeium rediit, a quo
-----------------------------------------------------------
clementer receptus, Caesaris classem incendit, quamvis nuper Caesar alteram 
secundo naufragio perdidisset. Idemque Mena, postea ab Agrippa navali praelio 
circumventus, cum sex trimeribus ad Caesarem transiit. Sed hunc Caesar 
tertio transfugam, indulta tantum vita, segnem reliquit. Deinde Agrippa 
inter Milas et Liparas adversus Democham  et Pompeium navale 
praelium gessit ac vicit; ibique tunc naves triginta aut demersit, aut 
cepit, reliquis laceratis: Pompeius Messanam confugit. Caesar interea Tauromenum 
trajecerat, quem repentino impetu Pompeius afflixit. Unde multis demersis 
navibus suis, ac magna multitudine suorum militum perdita, in Italiam Caesar 
aufugit, nec interveniente mora, in Siciliam rediit, ibique Lepidum
-----------------------------------------------------------
ex Aphrica adventantem obvium habuit, summas sibi partes terrore, minis 
ac superbia vindicantem. Post dies paucos Agrippa jussu Caesaris, a littore 
cum acie instructa prospectantis, atrocissimo navali praelio adversus Pompeium 
conflixit et vicit. Nam centum sexaginta et tres naves aut demersit, aut 
cepit. Pompeius cum septemdecim navibus vix elapsus evasit. Lepidus magna 
viginti legionum insolentia tumens, cum Messanam militibus permissam diripuisset, 
ipsum Caesarem ad se venientem semel atque iterum sprevit, ac potius telis 
appeti jussit: quae ille, collecta in laevum brachium lacerna, repellendo 
vitavit. Mox immisso equo ad suos reversus, instructo exercitu adversus 
Lepidum veniens,
-----------------------------------------------------------
plurimas legiones Lepidi, paucis interfectis, transire in suam partem compulit. 
Lepidus tandem intelligens quo vanitas sua tenderet, deposito paludamento 
assumptaque veste puella  supplexque Caesari factus, vitam et bona 
impetravit, perpetuo quidem emendatus exsilio. Taurus, Caesaris praefectus, 
totam pene Siciliam ferro pertentatam contritamque in fidem recepit. Quadraginta 
et quatuor legiones sub unius tunc imperio Caesaris erant. Milites, multitudine 
ferociores, quosdam pro accipiendis agris tumultus excitaverunt. Sed Caesar, 
animo ingens, viginti millia militum exauctoravit, triginta millia servorum 
dominis restituit, sex millia, quorum domini non exstabant, in crucem egit. 
Ovans Urbem ingressus, ut in perpetuum tribunitiae
-----------------------------------------------------------
potestatis esset, a senatu decretum est. His diebus trans Tiberim e taberna 
meritoria fons olei terra exundavit, ac per totum diem largissimo rivo 
fluxit. Antonius vero, postquam Araxim transmisit, omnibus undique malis 
circumventus, vix tandem Antiochiam cum paucis rediit. Nam cum multitudine 
equitum et sagittariorum ab omnibus praeliis quae plura tentavit, victus 
semper effugeret, tum praeterea incertis et ignotis regionum locis impeditus, 
gravissima fame ad nefandos cibos coactus est, plurimi militum sese hostibus 
dediderunt. In Graeciam transiit, jussitque Pompeium, qui victus a Caesare 
exercitum bellumque reparabat, cum paucis ad se venire, Pompeius fugiens, 
a Tito et Furino, Antonianis ducibus, saepe terrestri navalique bello victus
-----------------------------------------------------------
et captus, ac post paululum interfectus est. Caesar Illyricum, Pannoniam 
partemque Italiae bellis subegit et domuit.
        

          CAPUT XV. Antonius, pro quibusdam successibus elatus, Octaviano 
Caesari bellum denuntiat. A quo ter victus ac demum captus et occisus est.
Igitur Antonius Arthabanem, Armeniae regem, proditione et dolo cepit; quem 
argentea catena vinctum ad confessionem thesaurorum regiorum coegit. Expugnatoque 
oppido in quo conditos esse prodiderat, magnam vim auri argentique abstulit. 
Qua elatus pecunia denuntiari bellum Caesari, atque Octaviae sorori Caesaris, 
uxori suae, repudium indici jussit, et Cleopatram sibi ex Alexandria occurrere
-----------------------------------------------------------
imperavit. Ipse Actium, ubi classem construxerat , profectus, 
cum prope tertiam partem remigum fame assumptam offendisset, nil motus: 
Remi, inquit, salvi sint, nam remiges non deerunt, quoad Graecia homines 
habuerit. Caesar ducentis triginta rostratis navibus a Brundusio in Epirum 
profectus est. Agrippa vero, praemissus a Caesare, onerarias naves frumento 
atque armis graves ab Aegypto, Syria Asiaque, ad subsidium Antonio venientes, 
cepit; peragratoque Peloponensium sinu Monam  urbem validissimam, 
Antoniano munitam praesidio, expugnavit: inde Corcyram cepit: fugientes 
navali praelio persecutus profligavit multisque rebus cruentissime gestis, 
ad Caesarem
-----------------------------------------------------------
venit, Antonius, defectu et fame militum suorum permotus, bellum maturare 
instituit, ac repente instructis copiis ad Caesaris castra processit et 
victus est. Tertio post pugnam die, Antonius castra ad Actium transtulit, 
navali praelio decernere paratus. Ducentae et triginta fuere rostratae 
Caesaris naves, et triginta sine rostris triremes, velocitate Liburnicis 
pares, et octo legiones classi superpositae, absque cohortibus quinque 
praetoriis. Classis Antonii centum septuaginta quinque navium fuit, quantum 
numero cedens, tantum magnitudine praecellens. Nam decem pedum altitudine 
a mari aderant. Famosum et magnum hoc bellum apud Actium fuit. Ab hora 
quinta usque in septimam, incerta vincendi spe, gravissime utrinque caedes 
actae. Reliquum diei cum
-----------------------------------------------------------
subsequente nocte in victoriam Caesaris declinavit. Priorum  regina 
Cleopatra, cum sexaginta velocissimis navibus fugit. Antonius quoque, detracto 
insigni praetoriae navis, fugientem secutus uxorem est. Illucescente jam 
die, victoriam Caesar consummavit. Ex victis duodecim millia cecidisse 
referuntur, sex millia vulnerata sunt, e quibus mille inter curandum defecerunt. 
Antonius et Cleopatra communes liberos cum parte regiae gazae ad Rubrum 
mare praemittendos censuerunt. Ipsi praesidiis circa duo Aegypti cornua, 
Pelusium, Parethoniumque dispositis, classem et copias instaurando bello 
paraverunt. Caesar sexto imperatorum  appellatus, et 
quarto ipse cum M. Licinio Crasso consul, Brundusium venit. Ibi orbis terrarum
-----------------------------------------------------------
praesidia, divisis legionibus, composuit. Inde in Syriam profectus, mox 
Pelusium adiit, ubi ab Antonianis praesidiis ultro susceptus est. Interea 
Cornelius Gallus, praemissus a Caesare, quatuor legiones, quas Antonius 
apud Cirenas praesidii loco constituerat, suscepit in fidem; atque inde 
Parethonium prima Aegypti a Libyae parte civitatem, victo Antonio, cepit, 
ipsumque continuo apud Pharum vicit. Antonius equestre adversus Caesarem 
bellum iniit, in eo quoque miserabiliter victus aufugit. Kalendis Sextilibus 
prima luce Antonius, cum ad instruendam classem in portum descenderet, 
subito universae naves ad Caesarem transierunt. Cumque unico praesidio 
spoliatus esset, trepidus se cum paucis recepit in regiam. Regina ad pedes 
Augusti provoluta, tentavit oculos ducis, frustra
-----------------------------------------------------------
quidem. Nam pulchritudo intra pudicitiam principis fuit. Nec illa de vita 
quae auferebatur, sed de parte regni laborabat. Quod ubi desperavit a principe, 
servarique se triumpho cognovit, incautiorem nacta custodiam in mausolaeum 
se regum recepit, ibique maximos, ut solebat, induta cultus, in referto 
odoribus solio juxta suum se collocavit Antonium, admotisque ad venas serpentibus, 
sic morte quasi somno soluta est. Caesar Alexandria urbe, omnium longe 
opulentissima et maxima, victor potitus est. Nam et Roma in tantum operibus 
ejus aucta est, ut, propter abundantiam pecuniarum, duplicia quam usque 
ad id fuerant, possessionum aliarumque rerum venalium pretia statuerentur. 
Occisi sunt jussu Caesaris
-----------------------------------------------------------
major Antonii filius et P. Canidius, infestissimus quidem semper Caesari, 
sed Antonio infidus, et Cassius Parmensis, ultima violatae partis [ Al., 
violati patris] Caesaris victima, et Quintinus Ovinius, ob eam maxime notam, 
quod obscenissime lanificio textrinoque reginae senatorum primus Romanus 
praeesse non erubuerat. Dehinc Caesar pedestribus copiis in Syriam venit, 
deinde in Asiam ad hiberna concessit, ac post per Graeciam Brundusium profectus 
est.
        

          CAPUT XVI. De eo quod Caesar Octavianus totam Hispaniam per se 
subjugavit. Ubi et gloria Magni Alexandri in eo refusa est per legatos 
Indorum et caeterarum gentium Orientis; et qualiter tam per se, quam etiam 
per suos legatos, universum sibi subjecit orbem.

-----------------------------------------------------------
Caesar victor ab Oriente rediens, VII Idus Januarias, Urbem triplici triumpho 
ingressus est; ac tunc primum ipse Jani portas, sopitis finitisque omnibus 
bellis civilibus, clausit. Hoc die primum Augustus consalutatus est. Quod 
nomen cunctis antea inviolatum, et usque ad hunc  caeteris 
inausum dominis, tantum orbis licite usurpatum, apicem declarat imperii. 
Atque ex eodem die summa rerum ac potestatum penes unum esse coepit et 
mansit, quod Graeci monarchiam vocant. Porro autem hunc esse eumdem diem, 
hoc est VIII Idus Januarias, quem  nos Epiphaniam, hoc est, apparitionem 
sive manifestationem Dominici sacramenti observamus. Hinc vero Caesar parum 
in Hispania per ducentos annos actum intelligens, aperuit Jani portas, 
atque
-----------------------------------------------------------
in Hispanias ipse cum exercitu profectus est. Cantabri et Astures Galleciae 
provinciae portio sunt, qua extentum Pyrenaei jugum haud procul secundo 
Oceano sub septentrione deducitur. Hi non solum propriam libertatem tueri 
parati, verum etiam finitimorum praeripere ausi. Quos Caesar dum saepius 
aggressus frustra propter Pyrenaei difficultatem, tandem ab Aquitanico 
sinu per Oceanum, incautis hostibus, admoveri classem atque exponi copias 
jubet, quos ita improvisos debellavit et cepit. Post victoriam vero Cantabriae 
atque Galleciae, totiusque Hispaniae, Claudius Drusus, privignus Caesaris, 
Galliam, Rhetiamque sortitus, maximas fortissimasque gentes Germaniae armis 
subegerat. Nam tunc, veluti ad constitutum pacis diem festinarent, ita 
omnes
-----------------------------------------------------------
ad experientiam belli decisionemve foederis undatim gentes commovebantur; 
aut suscepturae pacis conditiones, si vincerentur, aut usurae quieta libertate, 
si vincerent Norici, Illyrii, Pannonii, Dalmatae, Moesi, Thracae et Daci, 
Sarmatae plurimique et maximi Germaniae populi, per diversos duces, vel 
superati, vel repressi, vel etiam objectu maximorum fluminum, Rheni Danubiique, 
seclusi sunt. Drusus in Germania primum Sosipetes , deinde 
Thenteres, Acathos  perdomuit. Marcomannos pene ad internecionem 
cecidit. Postea fortissimas nationes, et quibus natura vires, consuetudo 
experientiam virium dabat, Cheruseos, Suebos, Sicambros, pariter uno bello, 
sed etiam Susas, Persas superavit.
-----------------------------------------------------------
Quorum ex eo considerari virtus ac feritas potest, quod mulieres quoque 
eorum, si quando praeventu Romanorum inter plaustra sua concludebantur, 
deficientibus telis, vel qualibet re qua velut telo uti furor posset, parvos 
filios collisos humi in hostium ora jaciebant, in singulis filiorum necibus 
bis parricidae. Tunc etiam per Africam Musulanos et Getulos latius vagantes 
Cossus, dux Caesaris, arctatis finibus coercuit, atque Romanis limitibus 
abstinere metu compulit. Et ut altius repetendo gentium feritatem demonstrem, 
unus Moesiae ducum ante aciem postulato silentio: Qui vos estis? inquit. 
Responsum est: Romani gentium domini. At ille: Ita fiet, inquit, si nos 
viceritis. Sed mox victi sunt a Romanis. Thraces vero, qui a Pisone sunt 
perdomiti, in
-----------------------------------------------------------
ipsa captivitate sua rabiem ostendebant. Nam catenas quibus ligati erant 
morsibus vellicantes, feritatem suam ipsi puniebant. Daciam quoque ultra 
Danubium Lentulus vicit, expulit atque subegit; Sarmatas quoque ultra Danubium 
pepulit, qui, prae nimia barbarie, nec quid pax sit intelligunt. Marmarides 
vero et Caramentes in Orientali plaga per Quirinum Caesar subegit. Germanos 
videlicet, Gallos, Britones, Hispanos, Hyberes, Austeres, Cantabros, occiduo 
sub axe jacentes, per se Augustus, ad eos veniens, Romanis legibus servire 
coegit. Interea Caesarem apud Tarraconem, citerioris Hispaniae urbem, legati 
Indorum et Scytharum, toto orbe transmisso, tandem ibi invenerunt, ultra 
quod jam quaerere non possent, refuderuntque in Caesarem Alexandri Magni 
gloriam:
-----------------------------------------------------------
quem sicut Hispanorum Gallorumque legatio medio Oriente apud Babyloniam 
contemplatione pacis adiit, ita hunc apud Hispaniam in Occidentis ultimo 
supplex cum gentilitio munere Eous Indus et Scytha Boreus oravit. Cantabrico 
bello per quinque annos acto, totaque Hispania in aeternam pacem, cum quadam 
respiratione lassitudinis reclinata ac reposita, Caesar Romam rediit. Quibus 
etiam diebus multa per se, multaque per duces et legatos bella gessit. 
Nam inter caeteros, et Piso adversum Vindelicos missus est. Quibus subactis, 
victor ad Caesarem Lugdunum venit. Pannonios novo motu intumescentes, Tyberius, 
privignus Caesaris, cruentissima caede delevit: idemque continuo Germanos 
bello arripuit: e quibus quadraginta millia captivorum victor abduxit.
-----------------------------------------------------------
Quod revera bellum maximum et formidolosum quindecim legionibus per triennium 
gestum est; nec fere ullum majus bellum, sicut Suetonius attestatur, post 
Punicum fuit. Eodem vero tempore, Quintillius Varus cum tribus legionibus 
a Germanis rebellantibus, mira superbia atque avaritia in subjectos agens, 
funditus deletus est. Quam reipublicae cladem Caesar Augustus adeo graviter 
tulit, ut saepe per vim doloris caput parieti collidens, clamaret: Quintilli 
Vare, redde legiones. Bosphoranos vero Agrippa superavit, et signis Romanis 
quae illi quondam sub Mitridate sustulerant, bello recuperatis, victos 
ad deditionem coegit. Parthi, quasi toto terrarum orbe vel domito vel pacato 
omnium oculis
-----------------------------------------------------------
signarentur, atque in se solos omnis vigor Romani imperii vertendus esset: 
quippe quos pristina ulciscendae Crassianae caedis conscientia mordebat, 
ultro signa quae Crasso interfecto abstulerant, ad Caesarem remiserunt, 
regiisque obsidibus traditis firmum foedus fideli supplicatione meruerunt. 
Itaque anno ab Urbe condita septingentesimo quinquagesimo secundo Caesar 
Augustus ab Oriente in Occidentem, a Septentrione in Meridiem, ac per totum 
Oceani circulum cunctis gentibus una pace compositis, Jani portas tertio 
ipse tunc clausit. Quas ex eo per duodecim ferme annos quietissimo semper 
obseratas otio, ipsa etiam rubigo consignavit: nec prius unquam nisi sub 
extrema senectute Augusti pulsatae Atheniensium seditione et Draconum 
-----------------------------------------------------------
commotione patuerunt. Clausis igitur Jani portis, rempublicam quam bello 
quaesierat, pace nutrire atque amplificare studens, leges plurimas statuit, 
per quas humanum genus libera reverentia disciplinae morem gereret, domini 
appellationem ut homo declinavit. Nam cum eodem spectante ludos, pronuntiatum 
esset in mimo: O dominum aequum et bonum, universique, quasi de ipso dictum 
esset, exsultantes approbavissent, statim quidem manu vultuque indecoras 
adulationes repressit, et sequenti die gravissimo corripuit edicto, dominumque 
se posthac appellari ne a liberis quidem aut nepotibus suis, vel serio 
vel joco, passus est. Igitur eo tempore, id est, eo anno quo firmissimam 
verissimamque pacem ordinatione Dei Caesar composuit, natus est Christus, 
cujus adventui
-----------------------------------------------------------
pax ista famulata est, in cujus ortu audientibus hominibus exsultantes 
angeli cecinerunt: Gloria in excelsis Deo, et in terra pax hominibus bonae 
voluntatis. Eodemque tempore hic, ad quem rerum omnium summa concesserat, 
dominum se hominem appellari non passus, imo nec ausus, quo verus Dominus 
totius generis humani inter homines natus est. Eodem quoque anno tunc primum 
idem Caesar, quem his tantis mysteriis praedestinaverat Deus, censum agi 
singularum ubique provinciarum, et censeri omnes homines jussit, quando 
et Deus homo videri et esse dignatus est. Haec illa prima clarissimaque 
professio  Caesarem omnium principem, Romanosque rerum dominos, singillatim 
cunctorum hominum edita ascriptione signavit, in qua se et ipse, qui
-----------------------------------------------------------
cunctos homines fecit, inveniri hominem ascribique inter homines voluit. 
Quod penitus nunquam ab orbe condito atque ab exordio generis humani in 
hunc modum actum est, ne Babyloniae quidem vel Macedoniae, ut non dicam 
minori cuiquam regno, concessum fuit.
        

          CAPUT XVII. De praeliis ab Herode gestis cum rege Arabum; et 
qualiter gratiam Octaviani Caesaris adeptus sit.
Igitur Herodes senatusconsulto, Antoniique atque Caesaris favore in regno 
Judaeorum confirmatus (ut superius enarravimus), dum cum omni belli apparatu 
instructus, ut cum Antonio ad Actiacum properaret bellum, callide a Cleopatra 
quidem interceptus est,
-----------------------------------------------------------
ne particeps fieret periculorum Antigoni: regibus enim, id est, Malicho 
Arabiae atque Herodi insidias tendens, bellum in Arabas ut Herodi committeret 
persuadet Antonio. Quos si vicisset Arabiae domina, sin victus esset Judaeorum 
constitueretur, alterumque potentum per alterum pessumdaret. Sed hanc ejus 
voluntatem Octavianus praevenit Caesar. Herodes autem, mox ut in Arabiam 
venit, bello exceptus, superior factus, victoria potitus est. Arabes vero 
cum victi essent, majore motu suscitantur, cum valida manu pugnam repetunt, 
victisque agminibus circa saxosa loca et devia Herodis militem fugant. 
Plurimis caede prostratis, eos vero qui fugerant cum castris ceperunt. 
Post hanc vero cladem alia sequitur calamitas Herodem. Nam ejus regni anno 
septimo,
-----------------------------------------------------------
et Actiaco bello fervente, terraemotus infinitam quidem pecorum multitudinem, 
hominum vero triginta millia peremit, cum exercitus Herodis mansisset incolumis, 
quoniam sub dio degebat. Hanc miseriam Judaeorum ut fama perceperunt Arabes, 
tristibus enim nuntiis gravius aliquid affingitur, mox in Judaeam cum omni 
exercitu ruunt. Herodes vero audiens adventum illorum, ita suos solabatur, 
ut fertur: Non enim tantum manu armisque freti quantum nostris calamitatibus 
veniunt. Fallax autem spes est, quae non suis viribus nititur, sed alienis 
adversis. Neque vero vel secundae res, vel contrariae apud homines certae 
sunt, sed in utramque partem vicissim videas nutare fortunam. Et id exempla 
vobis propria demonstrabunt. Nempe praelio superiore
-----------------------------------------------------------
victores, post ab hostibus victi sumus. Et nunc ergo, quantum aestimare 
licet, illi capientur, victores sese fore credentes. Nimis enim confidens 
incautus est, metus autem providentiam docet. Nihil autem vos terreat rerum 
anima carentium, motus, neque arbitremini terrae concussionem alicujus 
futurae cladis esse portentum. Naturalia sunt elementorum quoque vitia, 
nullumque damnum inferunt, nisi ex ipsis evenerit. Nam pestilentiae quidem, 
vel famis, vel terraemotus signum aliquod tardius fortasse praecesserit; 
ipsa vero cum exstiterint, sui magnitudine finiuntur. Talibus vero exemplis 
suos animavit milites. Herodes, hostes aggressus, superavit et vicit. Quandiu 
quidem restiterunt, non magna caedes eorum facta est: ubi vero terga verterunt, 
multi a Judaeis, multi
-----------------------------------------------------------
vero a semetipsis conculcati, quos Herodes pene omnes aut interfecit aut 
cepit. Sed hanc fuscavit victoriam sollicitudo propter amicitiam Antonii 
post victoriam Caesaris apud Actium. Itaque Herodes tradens se periculo, 
Rhodumque transmissus, adiit Caesarem sine diademate, veste quidem cultuque 
privato, sed fastu regio, neque dissimulata veritate, coram haec dixit: 
Ego Caesar, rex factus ab Antonio, fateor utilem me fuisse regi Antonio, 
neque dubitaverim dicere quod omni modo armis quoque me gratum expertus 
esset, nisi Arabes prohibuissent. Verumtamen et auxilia pro viribus ei 
misi, et multa frumenti millia. Ego enim optimum consilium ei dedi, unam 
esse dicens Cleopatrae mortem adversariorum
-----------------------------------------------------------
correctionem. Quam si occidisset et pecunias ei et muros ad tuitionem, 
et exercitum et me metipsum belli contra te socium pollicebar. Sed profecto 
ejus aures Cleopatrae amores, et Deus, qui victoriam tibi donavit, obstruxit. 
Una ergo cum Antonio victus sum, et regni coronam cum ejus fortuna deposui. 
Ad te autem veni, spem salutis de virtute praesumens, et ne in examen duceretur 
properans qualis amicus et cujus fuerim. Ad haec Caesar: Imo vere salvus 
esto, inquit, et nunc regnato certius. Nam meritus es ut plurimos regas, 
cum amicitiam tanta fide tuearis. Experire autem ut etiam felicioribus 
fidelis permaneas. Siquidem ego praeclarissimam spem de tua quidem magnanimitate 
promitto. Recte tamen fecit Antonius, qui magis
-----------------------------------------------------------
Cleopatrae quam tibi paruit. Te namque lucrati sumus propter ejus amicitiam. 
Hujus sermonis humanitate regem, ne quid de amicitia sua dubitaret, hortatus, 
et diadema illi imposuit, et regnum confirmavit. Inde in Aegyptum prosecutus 
Caesaris iter, suppeditatis omnibus quae usui vel ipsi vel exercitui forent, 
maximam gratiam imperatoris sibi suo studio conciliavit: praecipue quia 
in locis aridioribus usque Pelusium regali provisione aquarum affluentiam 
subministravit. Quibus officiis tantum sui amorem infundit omnibus, ut 
plus videretur meruisse quam accepisset, minorque regni potestas quam humanitatis 
largitas aestimaretur. Unde Caesar ex sententia rebus intra Aegyptum gestis, 
Antonio et Cleopatra defunctis, non solum quae adempta erant
-----------------------------------------------------------
Herodi reddidit, verum etiam praeter illa quae Cleopatra averterat, Zadoram, 
Hipponem, Samariam, ei concessit, maritimasque urbes, Gazam, Antedonem, 
Hioppen, Turrim Statronis simul donavit. Stipatores etiam 400 ex Gallia, 
quibus septa incedebat Cleopatra, ad custodiam corporis regi concessit, 
multaque alia. Sed his omnibus rex plus laetabatur, quia a Caesare super 
omnes infra Agrippam diligebatur, ab Agrippa infra Caesarem.
        

          CAPUT XVIII. De operibus ab Herode excellentioribus factis. Et 
de interfectione filiorum ac conjugis, sive amicorum, ac demum de ejus 
exsecrabili morte.
Igitur postquam Tracon regionem, et Bathaneam, omnemque terram Galileae 
ditioni Herodis Caesar
-----------------------------------------------------------
subdidit, totiusque Syriae procuratorem constituit, animus Herodis ad majora 
sublatus est. Anno itaque regni sui quinto decimo templum instauravit, 
et duplum terrae spatium quam fuerat circa templum muro amplexus est, ingenti 
sumptu et munificentia singulari, argumento erant in ambitu fani magnae 
porticus, eisque conjunctum a Septentrione castellum, et illas quidem a 
fundamentis erexit. Hoc autem nulla re minus quam regni sedes largis opibus 
renovatum Antoniam vocavit, in honorem Antonii. Quin etiam domo sibi regia 
in superiore parte civitatis exstructa, duas aedes in ea maximas atque 
pulcherrimas, quibus ne templum quidem usque conferri posset, aedificavit, 
easque amicorum vocabulis,
-----------------------------------------------------------
unam Caesarium, Agrippium alteram nominavit. Nec vero solis tectis memoriam 
eorum et cognomina circumscripsit, sed in totas etiam civitates, studium 
liberalitatis extendit. Prorsus non est idoneus regni locus, quem honore 
Caesaris nudum reliquerit. Postea vero quam fines suos templis replevit, 
in provinciam quoque honores ejus effudit, et in multis civitatibus templa, 
quae Caesarea nominantur, constituit. Caetera vero ejus opera munificenter 
condita omnino. Scire vero cupientes, ad Josephi libros convolare studeant. 
Unius autem civitatis portum atque opera enarrabo ab eo peracta. Ergo cum 
vidisset unam civitatum vetustate jam fessam, quae Pyrgos Stratonis vocabatur, 
in littore maris totam eam candido reparavit saxo. Littora vero contigua 
hujus civitatis adeo fuerunt
-----------------------------------------------------------
importuosa, ut omnes in mari fluctuare cogerentur, minas Aphrici metuentes, 
qui ex Phoenice ad Aegyptum navigabant. Cujus etiam mediocris aura tantas 
undarum moles ad scopulos erigit, ut remeantis aestu gurgitis per aliquantum 
spatium maris feritas augeatur. Sed rex, liberalitate ac sumptibus devicta 
natura loci, majorem portum fabricavit, et in ejus penetralibus alias navibus 
stationes fecit altissimas. Et quanquam omnis ei locus adversaretur, tamen 
ita cum difficultate certavit, ut firmitas quidem structurae nequaquam 
mari cederet; pulchritudo vero tanta esset, quasi nulla res ardua praepedisset 
ornatum. Mensus enim quantum diximus portui spatium, per viginti ulnas 
in profundum saxa demisit, quorum pleraque pedum quinquaginta longitudinis,
-----------------------------------------------------------
et altitudinis quindecim, et latitudinis decem, nonnulla etiam majora fuerunt. 
Expleto autem spatio quod undam celabat, in ducentos pedes murum dilatavit. 
Ex quibus centum repellendis fluctibus ante constructi, caeteri autem saxeo, 
quo portus cingitur, muro subjecti sunt, magnis turribus interpositis, 
quarum maxima atque pulcherrima ex parente Caesaris Drusium cognominata 
est. Crebri autem fornices ad deducenda quae portus haberet, proque fornicibus 
et circum eos pila saxea et lata, quae naves egredientes exciperet. Aditus 
autem Septentrionalis erat. Ventorum enim pro situ loci placidissimus est 
Boreas. Ad ostium vero statuae, sive Colossi, tres utrinque fulti columnis. 
Quarum a laeva quidem intrantibus stantes, solida turris sustinet; dextera 
vero
-----------------------------------------------------------
duo proceri lapides juncti, et partis adversae turris magnitudinem superantes. 
Domus autem portui connexae, candido itidem lapide, parique mensura spatiorum 
civitatis vice tendentes in portum. Contra ostium vero portus in colle 
Caesaris templum, magnitudine simul et pulchritudine praecipuum, statuaque 
in eo Caesaris sive Colossus non minor quam Jovis apud Olympias, cujus 
ad exempla factus est. Hanc itaque civitatem in honore Caesaris nuncupavit 
Caesaream. Pro amore vero parentum, id est, Antipatri, et Cypridis, et 
Faseli, civitates, castella, turres, ob memoriam aeternam aedificavit. 
Ludos vero Olympiaci certaminis et gymnasia in diversis civitatibus propriis 
sumptibus reparavit. Quin et corpore usus
-----------------------------------------------------------
est, quod magnitudini animi sui conveniret. Erat utique venator summus, 
bellator fortis, sagittarius directissimus, et in rebus labentibus felicissimus, 
secundam cujus fortunam humiliavit superbia. Mox etiam ut regni adeptus 
est potentiam, repudiavit conjugem, quam prius habuerat, quae Dosis vocabatur, 
et Mariamnem Hircani neptem, de regio semine Alexandri filiam filii Aristoboli, 
sibi sociavit in conjugio, a regalibus priore depulsa uxore, cum filio 
Antipatro, quem ex ea susceperat. Ipse vero immenso amore Mariamnem diligebat, 
a qua minime dilectus, sed magis exosus est, ob hanc causam, quoniam Hircanum 
ejus avum, postquam Parthi ab exsilio illum remiserant, dolo occiderat, 
fratremque uxoris Joathen, cui pontificatus honorem contulerat, invidia
-----------------------------------------------------------
stimulante, propter favorem populi, quem erga eum habebant, necare praecepit. 
Hi enim dolores atque nobilitas sanguinis excitaverant mulierem adversus 
maritum, amorque mariti eximius quem erga se noverat atque fecunditas prolis 
addiderant fiduciam. Genuerat enim ei tres filios atque duas feminas, quorum 
unus vocabatur Alexander, secundus Aristobolus, tertius Romae liberalibus 
studiis traditus defunctus est. Haec igitur Mariamnes probro dabat Herodi 
suorum necem, sororemque regis Salomen et fratrem Ferora maledictis atrocioribus 
dehonestabat. Sed rex quidem amore uxoris mutus erat; gravi autem indignatione 
mulieres saeviebant et quo maxime commoveretur Herodes, crimen adulterii 
praeter alia multa, quae similia fingerentur,
-----------------------------------------------------------
objiciebant. Quo livore Herodes instigatus, interficere jussit uxorem: 
filios vero suos ob necem maternam Alexandrum et Aristobolum quasi indignantes, 
et sibi necem meditantes, a Caesare Octaviano ad mortem poposcit. Imperator 
vero satisfactionem suscipiens ab Alexandro, erat quippe acerrimus in dicendo, 
patri eos reconciliavit, praecipiens ut patri obedirent sincero amore, 
ut domino; Herodi vero dixit, ut paterno affectu suos recognosceret filios, 
sicque reconciliatos, remisit eos in regnum. Herodes vero mox ut reversus 
est in Judaeam, insidiis Antipatri, qui regnum affectabat paternum, captus, 
et Dosis prioris uxoris, quam in cubile Mariamnis occisae introduxerat, 
armatur iterum in filios. Crevit enim per singulos dies odium et indignatio 
patris in
-----------------------------------------------------------
filios, quoadusque morti eos traderet. Quibus interfectis, Antipater non 
impune laetatus est, qui auctor mortis exstiterat fratrum. Justo namque 
judicio Dei, et parricidae Herodis malo, qui omnes suos semper habebat 
amicos suspectos, Antipatrum quem apud Caesarem regni successorem designaverat, 
necem sibi meditantem deprehendit et diu vinctum afflixit, ac demum interficere 
jussit. Virum etiam Salomae sororis suae interfecit, et cum eam alii tradidisset 
uxorem, etiam hunc interfecit, cum et socrum suam Mariamnis matrem crudeliter 
necasset. Itaque regnum ejus acerbissima iniquitate repletum est. De quibus 
videlicet suspicio fuisset, illico trucidabat eos. Multi regis iracundia 
caedis cupida, contra adversarios
-----------------------------------------------------------
abutebantur, et mendacio quidem confestim fides habebatur. Erant autem 
criminationibus ipsis velociora supplicia. Denique qui modo accusaverat 
accusabatur, et cum eo qui ante se convictus esset ducebatur ad poenam. 
De vita namque et periculo regis quaestiones breviore compendio terminabat. 
Ad hanc autem saevitiam processerat, ut nec eorum quempiam humanitus aspiceret, 
qui accusatores essent; verum amicis etiam immitissimum se praebuisset. 
Ejus namque filii Alexander et Aristobolus, quos occiderat, hanc habuerunt 
prolem. Filii Alexandri ex Glaphira regis Cappadociae Archelai filia, duo 
fuerunt, Tigranes et Alexander. Aristoboli vero, Agrippa, Herodes et Aristobolus. 
Hos enim sibi genuit Beronice Salomis Herodis sororis filia, ipsius
-----------------------------------------------------------
sobrina. Ipse autem Herodes, quos praeter necaverat, hos habebat filios, 
Herodem Antipam, Archelaum Herodem, et Philippum atque Phaselum, filias 
vero Bosamen et Salomen, et Olympiadem; ac praeter has, Alexandri, et Aristoboli 
sorores duas, ex Mariamne uxore, quam interfecerat. Hanc prolem, ex diversis 
uxoribus, quas plures habebat, genuit. Feroran autem (ut fama fuit) fratrem 
suum veneno occidit. Ergo post immensam necem domesticorum atque insatiabilem 
subjectorum, ut Dominum Christum magis praedicantibus didicit natum, eum 
mox ad callida conversus argumenta, exstinguere curavit. Sed dum non hoc 
contigit ut voluit, furorem quem corde celaverat occidendo pueros Bethlehemiticos 
demonstravit. Supra enim omnes barbaros crudelissimo
-----------------------------------------------------------
edicto omnes pueros ab unius noctis aetate usque ad spatium duorum videlicet 
annorum allidere jussit. Quam caedem Dominus innocentium terribiliter in 
eum vindicavit, quamvis etiam sophistas in lege eruditissimos duos cum 
eorum discipulis vivos incenderet, aliosque eis consentientibus trucidari 
jusserat, quia aquilam in templo auream, quam contra leges instituerat, 
a fano ejicere decreverant. Scribas quoque et interpretes divinae legis 
occidit, quos suspicor in nece parvulorum cum Herode fuisse meditatos. 
Herodis quippe corpus morbo occupatum variis doloribus differebatur. Nam 
febris quidem non mediocris erat, prurigo autem intolerabilis habebat omnem 
corporis superficiem. Assiduis autem vexabatur coli tormentis, pedesque 
tanquam ex intercutis
-----------------------------------------------------------
vitio intumuerant, quin et inflatio ventriculi putredoque testiculorum 
vermiculos generans. Hinc atra jam bili correptus, et pene ipsi morti minitabatur. 
Igitur factum nefarium excogitavit. Collectos enim cujusque vici ex omni 
Judaea nobiliores in locum cui nomen est Hippodromo concludi praecepit. 
Deinde sorore Salome et Alexa marito ejus ad se vocatis, ait: Scio, inquit, 
mortem meam festis gaudiis celebraturos esse Judaeos, verum per alios lugeri 
potero, et praeclarissimos honores assequi sepulturae, si quae praecipio 
feceritis. Hos viros qui habentur in custodia, cum animam efflavero, statim 
militibus circumdatos occidite, ut etiam in vita, omnis mihi Judaea, omnis 
domus, illacrymet. Herodes quia inedia tussisque
-----------------------------------------------------------
pariter violentia distendebatur, fatum praevenire conatus est, sumptoque 
malo, etiam cultellum poposcit. Sectum enim comedere consueverat. Deinde 
circumspecto ne quis arbiter impediret, tanquam se percussurus dexteram 
sustulit. Cum vero Aciabus consobrinus ejus accurrisset, manumque continuisset, 
paululum morte protelata, corrigit testamentum et successorem quidem Archelaum, 
natu maximum Antipatri fratrem, scribit, tetrarcham vero Antipam. Moritur 
itaque Herodes post annos quidem 44 ex quo interfecit Antigonum et regno 
potitus est Judaeorum, annis vero 32 postquam rex a Romanis declaratus 
est, et in aliis quidem omnibus secunda fortuna usus est, in rebus autem 
domesticis infelicissimus fuit. Augustus vero Herodis loco Archelaum
-----------------------------------------------------------
constituit, ejusque fratres quatuor tetrarchas fecit.
        

          CAPUT XIX. Imperante Octaviano Christum natum esse, ut praedixerant 
prophetae, et angeli annuntiaverunt. Et qui memoria digni illustres eo 
tempore haberentur viri.
Quibus diebus regnum Aegyptiorum, quod fuit in Alexandria, destructum est, 
quod usque ad Cleopatram annis 240 steterat. Aegyptus vero provincia deinceps 
Romanorum facta est, quam primus Cornelius Gallus Forojuliensis poeta tenuit; 
qui quadragesimo tertio aetatis suae anno propria manu se interemit, de 
quo Virgilius in Bucolicis meminit. Quo tempore, censu Romae agitato, inventa 
sunt civium Romanorum quadraginta millia centena, et quadraginta
-----------------------------------------------------------
tria millia. Marcus enim Terentius Varro philosophus, prope nonagenarius 
moritur. Tunc Nicopolis juxta Actium condita, et Agonactus constitutus 
est, Arctoricus medicus Augusti, post Actiacam victoriam naufragio periit. 
Is namque Octavianum monuit ut e castris in campum, quamvis aeger, contra 
Antonianos milites properaret, hoc ei profuturum fore in somnis didicisse 
dixit. Quod ut Augustus fecit, discrimen mortis evasit. Confestim quippe 
ejus castra ab Antonianis capta sunt. Larissaeus enim magus et Pythagoricus 
ab Augusto urbe et Italia depulsus est. Augustus etiam Gallos et Calabriam 
vectigales fecit. M. Gnatius Plautius Ciceronis discipulus, orator habetur 
insignis. Qui cum Galliam Comatam regeret, Lugdunum condidit. M. Lolius 
Galatiam provinciam
-----------------------------------------------------------
fecit. Quintilius Cremonensis, Virgilii et Horatii amicus, moritur. Tiberius, 
ab Augusto missus, occupavit Armeniam. Virgilius poeta Brundusii moritur, 
Saturnino et Cinna Lucentio consulibus: ossa ejus Neapolim translata, in 
secundo ab urbe milliario sepeliuntur, titulo hujusmodi suprascripto, quem 
moriens ipse dictitaverat.Mantua me genuit, Calabri rapuere, tenet nunc
Parthenope, cecini pascua, rura, duces.

Verrius etiam et Tucax, Virgilii et Horatii contubernales, poetae habentur 
illustres, qui Aeneidos postea libros emendaverunt sub ea lege, ut nihil 
adderent. Emilius Macer etiam Veronensis poeta in Asia moritur. Augustus 
Agrippam adoptavit in filium.
-----------------------------------------------------------
Tyberius Vindelicos et eos qui Thraciarum confines erant Romanas provincias 
facit, ac deinceps vastata Germania imperator appellatur. G. Julius, cognomento 
Polyhistor, illustris grammaticus habetur. Horatius quinquagesimo septimo 
aetatis suae anno moritur Romae. Tyberius Caesar de captis Pannoniis triumphavit. 
Augustus filiam suam in adulterio deprehensam exsilio damnavit. Marcus 
Tullius Tyro, Ciceronis libertus, qui primus notas commentatus est, in 
Puteolano praedio usque ad centum annos consenescit. Augustus gladiatorum 
ludum et navaie certamen exhibuit. Augustus Tyberium et Agrippam in filios 
adoptavit. Judas Galilaeus ad rebellandum Judaeos cohortatur; Asinius Pollio 
orator vir consularis, qui de Dalmatis triumphavit, in villa Tusculana 
aetatis suae anno octogesimo moritur. Cujus filius
-----------------------------------------------------------
Asinius Gallus orator, qui diris a Tyberio suppliciis necatus est. Cujus 
etiam Virgilius meminit. Igitur, ut praemisimus ad Domini nostri Jesu Christi 
nativitatem, hominis Deique Filii pervenimus. Quae ut a
-----------------------------------------------------------
prophetis praenuntiabatur, angelis praedicantibus, stella duce, ac sacerdotibus 
legumque doctoribus protestantibus, in Bethlehem Judae celebrata est, anno 
videlicet a reaedificatione templi, quae sub Dario rege facta est, quingentesimo 
decimo quinto; a Salomone autem et prima aedificatione templi anno millesimo 
vigesimo septimo; a Mose et egressu Israelis ex Aegypto millesimo quingentesimo 
sexto. Ab Abraham et regno Nini et Semiramidis anni 2011; a diluvio quippe 
anni 2921; ab Adam vero 5129. Secundum Geneseos igitur scripturam, et Aphricam 
supputationem, amplius inveniuntur anni 128. Hanc igitur annorum seriem, 
a protoplasto scilicet usque ad Domini adventum, in singulis, prout potuimus, 
regnis ex celebrioribus factis enarrare curavimus. Nunc autem cum post 
immensos pelagi fluctus Scilleos
-----------------------------------------------------------
tandem evasimus latratus, et, optata statione potiti, post longaevas saeculorum 
tenebras ad lucem venimus veram, qua respersi in Domini Christi adventu, 
librorum finem fecimus.
          b
        
      


        IN TOMUM POSTERIOREM AD JUDITH AUGUSTAM AUCTORIS PRAEFATIO.
Domina Augustarum felicissima Judith, dum in humanis quo altius accrescas 
non invenitur rebus: quia si de viro agitur, quis nobilior imperatorum,
-----------------------------------------------------------
aut sapientior in divinis, saeculariumve disciplinis, Ludovico Caesare 
invicto? nec mirum talem protulisse excellentissimo Augusto saeculo sobolem 
Carolo. Si autem de venustate corporis, ut absque adulationis fuco proferam 
quod verum est, pulchritudine superas omnes, quas visus vel auditus nostrae 
parvitatis comperit reginas. Sin autem de prole, nonne mundi gloria et 
hominum delectatio Carolus, qui elegantia corporis ac moribus optimis, 
seu agili prudentiae studio immaturam vincendo propriam superat aetatem, 
ut videatur avus ejus non obiisse, sed potius, detersa caligine somni, 
novum illustrare orbem, siquidem in nepote immortale ipsius ingenium una 
cum nomine decor et virtus splendeant. Quam ob rem, dum in temporalibus 
nihil desit rebus,
-----------------------------------------------------------
ut augmento careas, studio sapientiae dilataris, ut excellentior retro 
saeculis imperatricibus reperiaris. Igitur indita a Deo tibi sapientia, 
et naturalis ingenii scientia, attonitum me reddit inter caeteros adjutores, 
quoniam in divinis et liberalibus studiis, ut tuae eruditionis cognovi 
facundiam, obstupui, statimque deliberare mecum coepi quodnam munusculum 
meo labore congestum tuae offerrem almitatis flagrantiae. Igitur ab Octaviano 
Augusto et Domini nativitate Salvatoris nostri secundum aggressus sum scribendo 
opus, quod peregi usque ad regna Francorum et Longobardorum deficientibus 
Romanorum imperatoribus seu judicibus ab Italia et Gallis, Gottorum
-----------------------------------------------------------
quoque regibus, qui successerant, ab eis etiam depulsis. Quod videlicet 
opus quinque distinxi in libros. In his enim, velut in speculo, per tuae 
sanctissimae
-----------------------------------------------------------
devotionis admonitionem atque jussionem dominus meus Carolus, gloriosissimus 
tuae filius excellentiae, inspicere quid agendum vel quid vitandum sit 
poterit. Decet enim dominam te venerabilem unicum erudire filium, nostrae 
jucunditatis et novi saeculi regem esse Bersabeae, quae Ididam priscorum 
erudivit sapientissimum saeculorum regem, ut idem de se ait: Nam et ego 
filius fui patris mei tenellus, et unigenitus coram matre mea, et docebat 
me atque dicebat: Suscipiat verba mea cor tuum; custodi praecepta mea, 
et vives. Posside sapientiam, posside prudentiam, ne obliviscaris, neque 
declines a verbis oris mei, ne dimittas eam, et custodiet te; dilige eam, 
et servabit te, etc. Is autem prout de Domini confidimus pietate, sacris 
jussionibus tuis parebit, et
-----------------------------------------------------------
inter caeteras maternae dilectionis admonitiones hos libellos suae non 
dedignabitur contradere memoriae. Quibus imperatorum gestis, sanctorumque 
triumphis, atque doctorum magnificentium doctrinis illustratus, cautius 
quid agendum sit, sive subtilius inveniet quid sit vitandum. Igitur hos 
codicillos tuae dilectionis amor, mi domina semper Augusta, scribere compulit, 
qui tuae almitatis et immortalis sapientiae judicium exspectant. Quod si 
judicando consequantur laudem, tuae reputabitur aeternaliter memoriae: 
quoniam sacratissimum nomen tuum Judith judicans, sive laudans interpretatur.





        INCIPIT CHRONICORUM TOMUS POSTERIOR, Continens ab Octaviano Augusto 
et Christi Servatoris nostri Nativitate usque ad Francorum et Longobardorum 
regna rerum gestarum historiam.
        LIBER PRIMUS.

          CAPUT PRIMUM. Quot priores libri diversorum regnorum historias 
contineant ab initio mundi usque ad nativitatem Christi.

------------------------------------------------------------

          In prioribus libris, Domino suffragante, ex multorum opusculis 
cum hagiographorum tum gentilium, non modico labore desudans, decerpere 
curavi quaecunque utilia parvitati meae sunt visa, et legentibus profutura, 
sumens exordium a primo parente mortalium propagatore. Tandem post multas 
saeculorum tenebras, ad nativitatem novi hominis pervenimus, Domini scilicet 
Jesu Christi Dei et hominis filii. Ubi priorum finem decrevi facere librorum, 
ut cum legalibus caeremoniis, et umbris, atque erroribus pristinis, terminarentur.
        

          CAPUT II. De nativitate Christi ab angelis et prophetis annuntiata, 
quae sextam mundi aetatem consecravit.
Igitur jam Salvatore nato, ejusque radiis remotis tenebris, illustrato 
mundo, alia terenda est via, nec de diversarum, ut prius, fatigabitur calamus 
gentium regnis scripturus, dum feritas atque rabies singularum gentium 
immensaque libido dominandi (ut in prioribus libando perstrinximus libris) 
in unius ditionis pariter omnia conciderunt regna. Et hoc non hominum fortitudo, 
vel prudentia, sed Dei omnipotentia, quod antea nusquam fuerat, praeparavit. 
Quod longe propheta praevidens, ait: Non levabit gens gladium, et quae 
sequuntur. Dignum itaque erat ut illo nascente, qui unus est Deus, in substantia 
Patris et
-----------------------------------------------------------
Spiritus sancti, sub unius censu totus subderetur mundus. Itaque haec nativitas 
celebrata est, prophetis praedicentibus, et angelis proclamantibus: Gloria 
in excelsis Deo, et in terra pax hominibus bonae voluntatis, quando totus 
sub una pace mundus, mirabili modo et praecedentibus saeculis inaudito, 
quiescebat. Quam videlicet nativitatem et pacem, non solum divini eloquii 
scripta, sed etiam gentilium oracula longe prius praedixerunt, ut in Sibyllinis 
et caeterorum carminibus continetur. Igitur postquam imperare coepit Octavianus 
Caesar, qui primus monarchiam obtinuit mundi (quamvis avunculus ejus Julius 
Caesar ante eum existeret potius metator imperii quam imperator), prope 
emenso admodum anno quadragesimo secundo, natus est Dominus Christus,
-----------------------------------------------------------
veram mundo torpenti in tenebris a saeculis saeculorum terris afferens 
lucem. Ita enim factum est ut
-----------------------------------------------------------
cum Abraham sanctus sub Nino primo gentium rege quadragesimo tertio natus 
sit anno, cui dictae sunt repromissiones, et ex cujus semine promissus 
fuerat Christus, Christi autem nativitas, sub fine quadragesimi secundi 
conveniret, ut jam non ipse in parte tertii anni, sed in ipso potius tertius 
annus oriretur. Qui etiam annus quantis, quam novis, quamque inusitatis 
abundaverit, satis, etiam me non proferente, compertum haberi arbitror. 
Toto terrarum orbe una pax omnium, non cessatione, sed abolitione bellorum, 
clausae Jani Gemini portae, exstirpatis bellorum radicibus non repressis. 
Census ille primus maximus, cum in hoc unum Caesaris nomen universa magna 
gentium creatura juravit, simulque per communionem census unius societatis 
effecta
-----------------------------------------------------------
est. Igitur anno ab Urbe condita septingentesimo quinquagesimo secundo 
natus est Christus, salutarem mundi afferens fidem, vere petra medio rerum 
posita, ubi comminueretur qui offenderet, qui crederet salvaretur; vere 
ignis ardens, quem qui insequitur illuminatur, qui tentat exuritur. Ipse 
est Christus Christianorum caput, salvator bonorum, malorum punitor, judex 
omnium. Hic enim Jesus Christus Filius Dei sextam mundi aetatem suo consecravit 
adventu.
        

          CAPUT III. De Herode alienigena sub quo natus est Christus, quod 
tunc prophetiae impletae sunt hanc nativitatem praedicentes.
Igitur, ut in praecedentibus libris ostendimus, depulsos
-----------------------------------------------------------
esse a regno Judaeorum vel ducatu ex semine Juda duces et principes, dum 
de summa rerum acriter contenderent, Herodes a Romanis constitutus est 
princeps alienigena, et nihil omnino pertinens ad Judaeos, qui antipatri 
Ascalonitae et matris Cypridis Arabicae filius fuit. Is dum a Romanis suscepit 
principatum Judaeorum, vicinam Christi nativitatem designat, et sacerdotium, 
et regnum Judaeae, quod prius per successiones minorum tenebatur, esse 
destruendum; jamque completam prophetiam esse quae ita per Mosen loquitur: 
Non deficiet princeps ex Juda, neque judex de femoribus ejus donec veniat 
cui repositum est, et ipse erit exspectatio gentium. In hoc loco etiam 
christus quem Danielis Scriptura praefatur accepit finem. Nam usque ad 
Herodem
-----------------------------------------------------------
christi, id est, sacerdotes, erant reges Judaeorum, qui imperare coeperunt 
ab instauratione templi.
-----------------------------------------------------------
sub Dario usque ad Hircanum annis 483 in medio transactis.
Quos Daniel quoque significat, dicens: Et sciens et intelligens, ab initio 
sermonis respondendi et aedificandi Hierusalem, usque ad Christi principatum 
hebdomadae 7, et hebdomadae 62, quae 69 hebdomadae faciunt annos 483, in 
quibus christi, id est, sacerdotes, per unctionem consecrati, regnaverunt 
usque ad Hircanum. Quo extremo omnium a Parthis capto Herodes Antipatri 
filius nihil ad se pertinentem Judaeam a Caesare et senatu accepit principatum, 
filiique ejus post eum regnaverunt, usque ad novissimam Hierosolymorum 
captivitatem, nequaquam ex successione sacerdotalis generis pontificibus 
constitutis, neque perpetuitate vitae secundum legem
-----------------------------------------------------------
Mosi servientibus Deo. Ignobiles vero quidam, et alio tempore alii, et 
nonnulli unius anni, sive modico amplius, a Romanis imperatoribus sacerdotium 
emebant.
Quae omnia etiam Daniel propheta vaticinatur, ita dicens: Et post hebdomadas 
69 interibit chrisma, et judicium non erit in eo, et templum et sanctum 
corrumpet populus, duce veniente.
        

          CAPUT IV. De Octaviano, qui non se permittebat dominum appellari, 
et qualem vitam duxerit, vel quo fine praeventus sit.
Igitur Octavianus, qui imperatorum omnium primus monarchiam obtinuit mundi 
(ut praemisimus), non passus est quidem neque ausus saltem a propriis
-----------------------------------------------------------
liberis dominum se nominari, quanto magis ab extraneis, quia eo imperante 
verus dominus totius generis humani inter homines natus est. Nam cum eodem 
spectante ludos, pronuntiatum esset in mimo: O dominum aequum et bonum, 
universique quasi de ipso dictum esset, exsultanter approbavissent, statim 
quidem manu, vultuque indecoras adulationes repressit, et sequenti die 
gravissimo corripuit edicto, dominumque se post hac appellari, ne a liberis 
quidem aut nepotibus suis, vel serio vel joco permisit. Attamen paucis 
expediam dictis quo genere ortus, qualemve duxerit vitam, quo fine praeventus, 
qui, portis Jani clausis, rempublicam, quam bello quaesierat, pace nutriverat, 
amplificare studens. Hic autem patre Octaviano senatore genitus, maternum
-----------------------------------------------------------
genus ab Aenea per Juliam familiam sortitus, adoptione vero C. Caesaris 
majoris sui avunculi, C. Caesar dictus, deinde ob victoriam Augustus cognominatus 
est. Iste in imperio positus, tribunitiam potestatem per se exercuit. Regionem 
Aegypti inundatione Nili accessu difficilem, inviamque paludibus, in provinciae 
formam redegit. Quam ut annonam urbis copiosam efficeret, fossas incuria 
vetustatis limo clausas, labore militum patefecit. Hujus tempore ex Aegypto 
urbi annua ducenties centena millia frumenti inferebantur. Iste Cantabros 
et Aquitanos, Rhetos, Vindelicos, Dalmatas provincias numero populo Romano 
conjunxit, Suevos Cattosque delevit. Sigambros in Galliam transtulit, Pannonios 
stipendiariis
-----------------------------------------------------------
adjecit. Getharum populos, Basternasque lacessitos bellis, ad concordiam 
compulit. Huic Persae obsides obtulerunt, creandique regis arbitrium permiserunt. 
Ad hunc Indi, Scythae, Garamantes, Aethiopes, legatos cum donis miserunt.
Adeo denique turbas bella simultantes exsecratus est, ut, nisi justis de 
causis, nunquam genti cuiquam bellum indixerit. Jactantisque esse ingenii 
et levissimi dicebat ardorem triumphandi, et ob lauream coronam, id est, 
folia infructuosa, in discrimen per incertos eventus certaminum securitatem 
civium praecipitare; neque imperatori bono quidquam minus quam temeritatem 
congruere; satis celeriter fieri, quidquid commode gereretur, armaque nisi 
majoris emolumenti spe nequaquam movenda esse, ne compendio
-----------------------------------------------------------
tenui, jactura gravi, petita victoria similis sit hamo aureo piscantibus, 
cujus abrupti amissique detrimentum nullo capturae lucro pensari potest. 
Denique erga cives clementissime versatus est, in amicos fidus exstitit. 
Quorum praecipui erant ob taciturnitatem Mecoenas, ob patientiam laboris 
modestiamque Aggrippa.
Diligebat praeterea Virgilium; rarus quidem ad recipiendas amicitias, ad 
retinendas constantissimus. Liberalibus studiis, praesertim eloquentiae, 
in tantum incumbens, ut nullus ne in procinctu quidem laberetur dies, quin 
legeret, scriberet, declamaret. Leges alias novas, alias correctas protulit 
suo nomine. Auxit, ornavitque Romam aedificiis multis, isto glorians dicto: 
Urbem latericiam reperi, relinquo
-----------------------------------------------------------
marmoream. Fuit, inquit, gratus, civilis animi et lepidi; corpore toto 
pulcher, sed oculis magis. Quorum aciem clarissimorum siderum modo vibrans, 
libenter accipiebat cedi ab intendentibus, tanquam solis radiis, aspectui 
suo: a cujus facie dum quidam miles oculos averteret, et interrogaretur 
ab eo cur ita faceret, respondit: Quia fulmen oculorum tuorum ferre non 
possum. Nec tamen vir tantus vitiis caruit, dum cupiditati dominanti ac 
libidini deservivit, ejectaque uxore propria Scribonia nomine, Liviam, 
quasi ejus viro sibi eam tradente, matrimonio sociavit. Quam tanto dilexit 
amore, ut ejusdem filios, Tyberium et Drusum suos privignos, propria prole 
ejecta, adoptaret in filios. Ex quibus Tyberium successorem imperii designavit. 
Imperavit
-----------------------------------------------------------
annis quinquaginta sex, duodecim cum Antonio, quadraginta vero et quatuor 
solus. Qui certe nunquam aut reipublicae potentiam ad se traxisset, aut 
tandiu ea potiretur, nisi pro causa nativitatis Domini hoc fieret. Qui 
post mortem quantis honoribus a senatu est sublimatus, enarrare longum 
est. Hic enim singularem (ut diximus) primus obtinuit principatum, et posteris 
eamdem imperii potestatem cum suo nomine Augusti dereliquit. Qui circa 
finem vitae, Judaeis non ferentibus ferocitatem Archelai filii Herodis, 
qui post eum annis novem in Judaea regnaverat, sed ultro accusantibus, 
Augustus apud Viennam urbem Galliae eumdem Archelaum relegavit, et ad minuendam 
Judaici regni potentiam, insolentiamque domandam,
-----------------------------------------------------------
quatuor fratres ejus pro eo sunt tetrarchae creati, Herodes Antipater, 
Lisias et Philippus. Quorum Philippus et Herodes, qui Antipas prius nuncupatur, 
etiam vivente Archelao, tetrarchae fuerant ordinati.
        

          CAPUT V. Tyberio imperante, Joannes praedicat et baptizat. Dominus 
Jesus praedicando et miracula faciendo ad passionem venit.
Tyberius, privignus Augusti, imperavit annis 24. Hujus anno duodecimo Pilatus 
procuraturus Judaeam, dirigitur Hierosolymam. Herodes ergo tetrarcha, qui 
Judaeorum principatum tenuit annis 24, in honorem Tyberii, et matris ejus 
Liviae, Tyberiadem condidit, et Libiadem. Itaque anno duodecimo imperii
-----------------------------------------------------------
Tyberii, Joannes filius Zachariae, in deserto juxta Jordanis fluenta praedicans, 
Christum Filium Dei in medio eorum adesse testatur. Ipse quoque Dominus 
Jesus Christus hinc in populos salutarem viam annuntiat, signis atque virtutibus 
vera comprobans esse quae diceret. Miracula quae in Evangeliis scripta 
sunt facit Jesus Christus Filius Dei, discipulos suos divinis imbuens sacramentis, 
ut universis gentibus conversionem ad Deum nuntient imperat Jesus Christus 
secundum prophetias, quae de eo fuerant praelocutae, ad passionem venit 
anno Tyberii decimo octavo.
        

          CAPUT VI. De terraemotu et tenebris quae in passione Domini contigerunt, 
quid scriptores gentilium senserint, seu Josephus Historiographus.
Quo tempore etiam in aliis ethnicorum commentariis haec ad verbum scripta 
reperimus: solis facta defectio, Bithynia terraemotu concussa, in urbe 
Nicaea aedes plurimae corruerunt: quae omnia his congruunt quae in passione 
Salvatoris acciderant. Scribit vero super his et Flegon, qui Olympiadarum 
egregius supputator est, in libro XIII ita dicens: Quarto autem anno ducentesimae 
secundae Olympiadis, magna et excellens, inter omnes quae ante eam acciderant, 
defectio solis facta die hora sexta, sol in totum obscuratus, tetraque 
nox subito obducta terris est, et sicut dictum est:Impiaque aeternam timuerunt 
saecula noctem.
Usque adeo autem, neque lunam lumini solis, neque
-----------------------------------------------------------
nubes obstitisse manifestum est, ut quarta decima ea die luna, tota coeli 
regione interjecta, longissime a conspectu solis adfuisse, et stellas tunc 
diurnis horis, vel potius in illa horrenda nocte toto coelo fulsisse, referatur. 
Et, ut supra meminimus, terraemotus in Bythinia Nicaenae urbis multas aedes 
subvertit, ac reliquiis Asiae civitatibus ab imperatore eo terraemotu dirutis, 
tributa dimissa sunt.
Haec supradictus vir. Argumentum autem hujus rei, quod Salvator isto anno 
passus sit, Evangelium praebet Joannis, in quo scribitur, post quintum 
decimum annum Tyberii Caesaris, tribus annis Dominum praedicasse. Josephus 
etiam vernaculus Judaeorum
-----------------------------------------------------------
scriptor, circa haec tempora, die Pentecostes, sacerdotes primum commotionem 
locorum et quosdam sonitus sensisse testatur. Deinde ex adyto templi repentinam 
subito erupisse vocem dicentium: Transmigremus ex his sedibus. Scribit 
autem supradictus vir quod eodem anno Pilatus praeses secreto noctis imagines 
Caesaris in templo statuerit, et haec prima seditionis et turbarum Judaeis 
causa exstiterit.
Ex hoc loco considerandum quantae deinceps calamitates Judaeorum gentem 
oppresserint. Pilatus post supradictam seditionem, quae ob Caesaris imagines 
fuerat concitata, sacrum thesaurum (quem corbonam Judaei vocant) in aquaeductum 
Hierosolymorum expendens, secundae seditioni praebuit semina.
-----------------------------------------------------------
Sejanus praefectus Tyberii, qui apud eum plurimum poterat, instantissime 
cohortatur ut gentem Judaeorum deleat, ut Philo meminit in libro legationis 
II. Tyberius siquidem juventutem eorum per speciem sacramenti in provincias 
gravioris coeli relegavit, reliquos gentis ejusdem vel similia sectantes 
urbe submovit, sub poena perpetuae servitutis, nisi obtemperassent.
        

          CAPUT VII. De ordinatione Jacobi, et septem diaconorum. Simul 
etiam de conversione Abgari regis per Thaddaeum.
Igitur eo tempore praedicaturi per Judaeae regiones apostoli post Christi 
ascensionem Jacobum fratrem Domini Hierosolymis ordinant episcopum. Ordinant 
etiam et septem diaconos; et lapidato Stephano,
-----------------------------------------------------------
Ecclesia per regiones Judaeae et Samariae dispergitur. Enimvero de his 
plenius scribere libet. Primus igitur in apostolorum numero pro Juda proditore, 
Matthias sorte asciscitur, qui erat unus ex discipulis Domini. Ordinantur 
autem et diaconi septem numero per orationes et manus impositionem apostolorum, 
ministerii viduarum gratia. In quibus Stephanus qui et primus post Christum 
lapidatur ab his qui et Dominum occiderunt, per quod nominis sui Stephano 
corona donatur a Christo. Tum deinde Jacobum, qui dicebatur frater Domini, 
hunc, inquam, ipsum Jacobum, qui et Justus cognominatus est ab antiquis, 
virtutum merito et insignis vitae privilegio, primum historiae tradiderunt 
suscepisse Ecclesiae quae in Hierosolymis est sedem, sicut Clemens in dispositionum
-----------------------------------------------------------
libro VI asserit, dicens: Petrus et Jacobus et Joannes, post assumptionem 
Salvatoris quamvis ab ipso fuerint omnibus pene praelati, sibi tamen non 
vendicant primatus gloriam, sed Jacobum, qui dicebatur Justus, apostolorum 
episcopum statuunt.
Idemque ipse in ejusdem operis libro VII, addit de ipso etiam haec: Jacobo, 
qui dicebatur Justus, et Joanni et Petro, post resurrectionem Domini, omnem 
scientiam tradidit, et ipsi caeteris apostolis. Qui apostoli illis 70 discipulis 
tradiderunt, ex quibus unus erat et Barnabas. Duos autem fuisse Jacobos 
constat: unum hunc Justum, qui, de pinna templi dejectus, fullonis vecte 
percussus est et morti traditus.
-----------------------------------------------------------
Alius autem est ille qui ab Herode capite caesus est. Hujus ergo Justi 
Jacobi, etiam Paulus meminit, cum scribit: Alium autem apostolorum vidi 
neminem, nisi Jacobum fratrem Domini. In hoc ergo tempore et Thaddaeus, 
secundum Domini praeceptum ad regem Abgarum missus, ipsum quidem aegritudine 
morbi corporalis absolvit: universam vero civitatem Edessenorum, Christo 
Domino fideli satis credulitate sociavit, ita ut in hodiernum civitas illa, 
quippe ipsius Domini et Salvatoris nostri meruit scripta suscipere, velut 
speciali quadam Christo devotione dicata sit. De his etiam latius scribere 
statuit Eusebius. In libro I Historiae Eccles. dicit: Denique post resurrectionem 
atque ascensionem Domini ad coelos, Thoma apostolus ex commonitione divina
-----------------------------------------------------------
Thaddaeum quemdam, unum ex 70 discipulis, ad Edessenam civitatem evangelistam 
et praedicatorem verbi Dei mittit, simul et quae a Domino promissa fuerant 
impleturum. Haec in archivo publico Edessenae civitatis, in qua tunc supradictus 
Abgarus regnavit, ita descripta reperimus, in his chartis quae gesta regis 
Abgari servata antiquitus continebant. Et ut evidens dictorum veritas fiat, 
ipsarum exemplaria epistolarum ab Abgaro ad Salvatorem, et Salvatoris ad 
eumdem regem, et qualiter haec gesta sint, pleniter in libro I Eusebii 
Ecclesiasticae Historiae continentur.
        

          CAPUT VIII. De persecutione primae Ecclesiae, qua occasione verbum 
Dei ad gentes pervenit. Ex quibus Aethiopia illud primum suscepit.
Interea persecutio prima adversum Ecclesiam Dei, quae erat Hierosolymis, 
sub primo martyre Stephano, omnes discipulos, exceptis undecim per universam 
Judaeam Samariamque dispersit, seu potius, ut sancta Scriptura indicat, 
seminavit. Ex quibus nonnulli ad Phoenicem usque et Cyprum atque Antiochiam 
devenerunt. Qui gentibus quidem credere mysterium fidei nondum audebant, 
Judaeis tamen praedicabant. Interea Paulus adhuc vastabat Ecclesiam, ingrediens 
domos, ut pertrahens viros ac mulieres, tradebat in carcerem. Sed Philippus, 
qui erat unus de septem cum Stephano diaconis ordinatus, descendit Samariam 
virtute Domini repletus, et
-----------------------------------------------------------
praedicabat primus verbum Dei Samaritanae genti. In quo tanta erat divinae 
gratiae efficacia, ut etiam Simeonem magum suis praedicationibus consternaret. 
Qui per idem tempus celebris famae apud Samaritanorum populos habebatur 
ita, ut virtus Dei magna esse putaretur. Sed is cum vidisset signa et miracula 
quae a Philippo per divinae gratiae potestatem fiebant, obstupefactus et 
territus cessit, credere se in Christum, usquequo etiam baptismum acciperet, 
simulavit.
Verum per singulos dies augescente praedicatione verbi divini, per Dei 
providentiam ex Aethiopiae regionibus adest quidam, tanquam vota in Hierosolymis 
redditurus, Reginae gentis illius praepositus.
-----------------------------------------------------------
Moris quippe est illi nationi, etiam nunc a feminis regi. Huic Philippus 
responsis sancti Spiritus jussus primo ex omnibus gentibus mysterium fidei 
et sacramentum baptismi tradidit, et velut quasdam cum Deo primitias omnium 
consecrat nationum. Hunc opinio tenet ad patriam terram regressum, scientiam 
Dei summi et salutare Domini nostri indigenis gentibus, sicut sibi traditum 
fuerat, praedicasse. In quo rebus ipsis completa est per eum prophetia 
quae dicit: Aethiopia praeveniet manus ejus Deo. Dum haec ita aguntur, 
Paulus vas electionis non ex hominibus neque per hominem, sed per revelationem 
Domini nostri Jesu Christi, et Dei Patris, qui eum suscitavit a mortuis 
in apostolatum vocatur, coelesti ad se voce delata.
        

          CAPUT IX. Qualiter Pilatus Tyberio et senatui resurrectionem 
Domini, et miracula ejus, et quod Deus esset, nuntiavit.
Interea cum per omnem jam locum de resurrectione et mirabilibus Domini 
nostri Jesu Christi et de ascensione ejus ad coelum felix fama loqueretur, 
ac per omnium aures beati hujus rumoris volveretur opinio, et quoniam antiqui 
moris erat apud Romanos ut provinciarum judices si quid forte novi in his 
quas gerebant provinciis accidisset, id vel principi vel senatui nuntiarent, 
quo nihil ex his quae gerebantur ignorare aliquid viderentur, de resurrectione 
a mortuis Domini et Salvatoris nostri Jesu Christi quae jam in omnem locum 
fuerat pervulgata, Pilatus
-----------------------------------------------------------
Tyberio principi refert, sed et de caeteris mirabilibus ejus, et ut post 
mortem, cum resurrexisset, a quamplurimis jam Deus esse crederetur. Tyberius 
quae compererat retulit ad senatum. Senatus autem sprevisse dicitur pro 
eo quod non prius sibi hujus rei indicium fuerit delatum, sed auctoritatem 
suam praevenerit vulgi sententia. Lex etenim erat antiquitus designata, 
ne quis apud Romanos deus haberetur, nisi senatus decreto et sententia 
confirmatus. Porro autem pro vero hoc erat quod agebatur, ne divina virtus 
humanis putaretur assertoribus indigere. Cumque secundum ea quae supra 
diximus renuisset senatus, Tyberius tamen tenuit sententiam suam, ne quid 
adversum doctrinam Christi contrarium moliretur, comminatus periculum mortis 
accusatoribus
-----------------------------------------------------------
Christianorum. Haec Tertullianus. Quod profecto divina providentia ita 
tunc Caesaris sensibus ingessit, ut absque ullo obstaculo in ipsis duntaxat 
initiis Evangelii sermo usquequaque percurreret. Unde et factum est ut 
repente quasi coelitus lumen ostensum, aut radius quidam solis erumpens, 
totum orbem claritate superni luminis illustraret, ut compleretur et illa 
prophetia quae dixerat: In omnem terram exivit sonus eorum, evangelistarum 
duntaxat et apostolorum, et in fines orbis terrae verba eorum. Ex quo et 
per omnes civitates ac vicos immensae multitudines, velut messium tempore 
frumenta ad areas, ita ad Ecclesiam populi congregabantur.
        

          CAPUT X. De vita et actibus Tyberii. Et qualiter in Antiochia 
Ecclesia Christi tum mirabiliter floruit. Ubi et primum Christiani nuncupati 
sunt, et caetera quae ea tempestate contigerunt.
Igitur Tyberius Caesar, sub quo gesta sunt quae praemisimus, satis prudens 
in armis, satisque fortunatus ante sumptum imperium sub Augusto fuit. Inerat 
ei scientia litterarum multa: eloquio clarior, sed ingenio pessimo atque 
insidioso, simulans ea se velle quae nollet, his quasi infensus, quibus 
consultum cupiebat; his vero quos oderat, quasi benevolus apparens; repentinis 
responsionibus aut consiliis melior quam meditatis. Hic jam imperator per 
semetipsum nulla bella gessit, sed tamen aliquantis in
-----------------------------------------------------------
locis, praecognitos cito gentium tumores per legatos compressit. Sane quarto 
imperii ejus anno, Germanicus Drusi filius Caligulae pater de Germanis, 
ad quos ab Augusto sene missus fuerat, triumphavit. Ipse autem Tyberius 
plurima imperii sui parte cum magna et gravi modestia reipublicae praefuit: 
adeo, ut quibusdam praesidibus augenda provinciis tributa suadentibus scripserit, 
boni pastoris esse tondere pecus, non deglubere. Itaque paulatim immutata 
est illa Tyberii Caesaris laudatissima modestia in poenam contradictoris 
senatus, atque ex mansuetissimo principe, saevissima bestia exarsit.
Nam plurimos senatorum proscripsit, et ad mortem coegit: viginti sibi patricios 
viros consilii causa legerat, horum vix undecim incolumes reliquit, caeteros
-----------------------------------------------------------
diversis causis necavit. Sejanum praefectum suum res novas molientem interfecit; 
merito, quia obstinatissime religioni Christianorum contradixit. Filios 
suos Drusum et Germanicum, quorum Drusus naturalis, Germanicus adoptivus 
erat, manifestis veneni signis perdidit; filios Germanici filii sui interfecit. 
Referre singulatim facta ejus abhorret, pudetque. Tanta libidinis et crudelitatis 
rabie efferbuit, ut qui spreverant Christo rege salvari, rege Caesare punirentur. 
Quo etiam imperante Agrippa, cognomento Herodes, filius Aristoboli, filii 
Herodis regis, accusator Herodis tetrarchae Romam profectus a Tyberio in 
vincula conjicitur: ubi plurimos sibi aseivit ad amicitiam, et maxime Germanici 
filium G. Hoc etiam tempore passim per omnes gentilium populos
-----------------------------------------------------------
profusius cum effunderetur divina dignatio, primus apud Caesaream Palaestinae 
urbem Cornelius cum omni domo sua ad fidem Christi, Petro ministrante, 
perducitur. Jam inde quamplurimi et alii ex gentibus apud Antiochiam ad 
fidem veniunt eorum praedicatione pertracti, quos, proditione adversus 
Stephanum commota, disseminatos esse per omnem locum superius edocuimus, 
per quos et apud Antiochiam florentissima congregatur Ecclesia. In qua 
erant etiam prophetici ordinis viri quamplurimi cum quibus et Barnabas 
et Paulus, quibus omnibus pariter in gratia Dei et unanimitate degentibus, 
ibi primum discipuli, e perenni fonte sumpto vocabulo appellati sunt Christiani. 
Quibus diebus Ovidius
-----------------------------------------------------------
poeta in exsilio diem obiit. Qui ab Augusto sene damnatus fuerat, propter 
libros amatoriae Artis quos composuerat. Livius historiographus Patavii 
moritur. Philippus tetrarchiae Peneadem, in qua plurimas aedes construxerat, 
Caesaream Philippi vocavit, et Juliam aliam civitatem. Igitur Tyberius 
multos reges advocavit per blanditias, quos nunquam ad propria remisit. 
Ex quibus et Archelaum Cappadocum, cujus regno in provinciam verso, Mazacham 
nobilissimam civitatem Caesaream appellari jussit. Multos etiam senatorum 
et equitum Romanorum interfecit, demum et ipse in Campania moritur.
        

          CAPUT XI. De Philone, qui Gaii laudibus Ecclesiam exornavit. 
Et quanta Judaei mala sub eodem principe sunt perpessi ob vindictam crucis.
Post Tyberium, G. Caligula imperium suscepit. Qui continuo Judaeorum principatum 
tradidit Agrippae, qui et Herodes vocabatur, liberans eum de vinculis, 
et dedit Philippi ac Lysaniae tetrarchias. Ipsum vero Herodem, qui vel 
Joannis necis auctor exstiterat, vel in passione Domini interfuerat, multis 
excruciatum modis, aeterno damnat exsilio, sicut Josephus scribit. Hujus 
temporibus Philo insignissimus scriptorum florebat, qui non solum in nostra, 
verum et in Graecorum philosophia primus inter primos habebatur. Hic autem 
genere quidem a proavis Hebraeis, apud Alexandriam vero omnibus claris 
et nobilibus viris clarior ac nobilior erat. In divinis autem legibus et 
patriis institutis quantus qualisque
-----------------------------------------------------------
fuerit, ex his quae nobis liberorum suorum tradidit monumentis, omnibus 
clarum est. Quis enim digne valeat explicare quanta ei in liberalibus litteris 
fuerit institutio, quanta in philosophicis, quantusque maxime in Platonicis 
et Pythagoricis fuerit disciplinis, ut omnes qui secum floruerant, pene 
et qui praecesserant, superaret. Hic igitur ipse temporibus Gaii quanta 
Judaeis acciderint mala, quinque voluminibus exponit; sed et de ejusdem 
Gaii mentis insania commemorat, quod in tantum superbiae elatus sit, ut 
Deum se voluerit appellari: In ipsis autem ubi de Judaeorum cladibus refert, 
suam quoque legationem, quam pro contribulibus suis Judaeis detulit ad 
urbem Romam, describit, et quod perorans apud Gaium pro patriis legibus, 
nihil amplius quam irrisionem retulerit
-----------------------------------------------------------
domum, imo et pene periculum mortis incurrerit. Sed et Josephus meminit 
horum in libro XVIII Antiquitatum. Inter caetera dicit, illico e conspectu 
Gaii cum injuria esse ejectum. Egressus autem Philo ait ad Judaeos, qui 
sibi astabant: Bono animo nos esse oportet; quibus iratus est Gaius, quia 
necesse est adesse divinum, ubi humanum cessat auxilium. Evidenter enim 
in Judaeos divinam pro piaculis quae adversum Christum ausu nefario commiserant 
manifestat ultionem. Ipsum enim Philonem, cum se cunda vice venisset Romam, 
legationem gentis suae ad Claudium deferens, in eadem urbe locutum esse 
cum Petro apostolo, ejusque habuisse amicitias, tradunt; et ob hanc causam 
ecclesiam Marci discipuli
-----------------------------------------------------------
Petri apud Alexandriam ornasse orasse laudibus suis. Qui etiam librum 
de conversatione et vita nostrorum scribit. Ubi non solum in Alexandria, 
sed in multis quoque provinciis esse memorans hujus sectae, tam viros quam 
et mulieres et habitacula eorum, dicens monasteria. Ex quo apparet talem 
primo credentium Christo fuisse Ecclesiam, quales nunc monachi imitantur 
et cupiunt: ut nihil cuiquam proprium sit, nullus inter eos dives, nullus 
pauper; patrimonia egentibus dividuntur; orationi vacantes et psalmis, 
doctrinae quoque et continentiae. Tales eos asseruit quales et Lucas refert 
primum Hierosolymae fuisse credentes. Igitur Judaeos pro commisso scelere 
in Salvatorem ultio divina damnabat, ut idem auctor atque Josephus suis 
tradunt historiis, ostendens quidem
-----------------------------------------------------------
evidentibus verbis quod ex admissi sacrilegii tempore nunquam ab eis seditionum 
furor, nunquam bella mortesque cessaverunt, usquequo ultimum et exitiale 
malum, temporibus Vespasiani eos obsidione inclusit. Primum sub Tyberio, 
de quo in passione Domini clamabant: Non habemus regem nisi Caesarem, quantas 
pertulerint clades, partim, ut supradicti produnt scriptores, quia impossibile 
erat omnia eorum a praedicto tempore scribere quae eis acciderant instantissime 
mala, dum versi in seditionem propter pecunias ex sacrario quod corbonam 
vocant, in aquaeductum a Pilato expensas, quibus modis afflicti atque contriti 
sint, necnon noctu Pilatus imagines Caesaris velatas inferri Hierosolymam 
jubet, ac statui. Quod ubi dies exortus est, magnam
-----------------------------------------------------------
perturbationem Judaeorum populis excitavit, stupentibus et perturbatis 
ad novam faciem rerum. Conjiciebant, namque ex hoc quod spernerentur et 
conculcarentur jam leges suae, et omnia instituta majorum, quibus nihil 
tale haberi intra moenia urbis illius fas erat. Sed hoc est nimirum in 
quo eos impiae possessionis suae velox vindicta damnavit. Igitur Gaius 
supra omne genus hominum Judaeos habebat exosos. Qui speciali quadam saevitia 
loca eorum quae in divinis habentur supplicationibus consecrata, incipiens 
ab Alexandria, diripi et contra religionem moresque gentis profanari jubet, 
statuis suis et signis ea atque imaginibus replens. Templum quoque sanctae 
civitatis, quod solum manebat totius profanae contagionis intactum, et 
majoribus perduraverat
-----------------------------------------------------------
asylum, commutare in templum proprii nominis ausus est, ut aedis Jovis 
nobilissimi dei novi Gaii vocaretur. Sed et alias innumeras clades et ultra 
omnes tragicos luctus, apud Alexandriam Judaeis irrogatas esse sub Gaio, 
insuper toto orbe Romano, sicut Philo scribit et Josephus, in synagogis 
Judaeorum statuae et imagines et arae Gaii Caesaris consecratae.
        

          CAPUT XII. De Herode et Pilato qui justas luerunt poenas, ac 
de nefariis actibus Gaii Caligulae.
Herodes tetrarcha, et ipse Gaii amicitiam petens, cogente Herodiade Romam 
venit. Sed accusatus ab Agrippa, etiam tetrarchiam perdidit; fugiensque 
in
-----------------------------------------------------------
Hispaniam cum Herodiade moerore periit. Sed et Pilatus, qui in Salvatorem 
iniqui judicis functus officio est, iisdem temporibus Gaii, tantis ac talibus 
malorum cladibus excruciatus est, ut propria se manu transverberasse, et 
nefariam vitam vi abjecisse, referatur. Nec enim poterat tanti piaculi 
minister impunitus evadere, sicut in historiis Graecorum reperimus, eorum 
duntaxat qui Olympiadas scribunt, et annales rerum gestarum libros ad posteritatis 
memoriam condunt. Gaius autem, cognomento Caligula, imperavit annos quatuor, 
qui ante principatum omnibus charus acceptusque fuit; in principatu vero 
talis, ut non immerito vulgaretur, atrociorem illo dominum non fuisse. 
Denique tres sorores suas stupro maculavit, ac deinde exsilio insularum
-----------------------------------------------------------
condemnavit. Itaque in palatio matronas nobiles publicae libidini subjecit; 
primus Caesarum diademate imposito, dominum se jussit appellari, et ut 
deum coli. Hic etiam Memmii Reguli uxorem duxit, impellens eum ut se esse 
uxoris suae patrem scriberet, et patrimonia sua ei traderet. Hinc omnes 
exsules jussit interfici, plurimosque nobilium Romanorum, sed non ut voluit, 
fertur enim exclamasse: Utinam populus Romanus unam cervicem habuisset! 
Ipse autem a protectoribus suis in palatio occisus est, anno aetatis vigesimo 
nono.
        

          CAPUT XIII. De adventu beati Petri Romam sub Claudio, et de gestis 
ejusdem Claudii. Et quae eo imperante gesta sint.

-----------------------------------------------------------
Claudius Titus, Drusi fratris Tiberii filius, patruus Caligulae, imperavit 
annis minus 14. In cujus regni exordio, Petrus apostolus Domini nostri 
Jesu Christi Romam venit, ibique 25 annis cathedram tenuit episcopalem, 
et salutarem cunctis credentibus fidem fideli verbo docuit, potentissimisque 
virtutibus approbavit atque ex hinc Christianorum plurimi Romae esse coeperunt. 
Sensit hoc fidei suae Roma beneficium. Nam cum, interfecto Caligula, multa 
de abrogando imperio, ac republica in antiquum ordinem restituenda, delendaque 
penitus Caesarum universa familia senatus et consules decrevissent, Claudius 
mox ut confirmavit imperium, magna atque adhuc Romae incognita usus clementia, 
ne in tantam nobilium multitudinem ultio saeviret, omnibus indulsit
-----------------------------------------------------------
quidquid in semet vel suos mali senatus vel consules fecissent, vel facere 
sanxissent. Accidit etiam eodem tempore praesentis gratiae Dei grande miraculum. 
Siquidem F. Camillus Scribomanus Dalmatiae legatus, bellum civile molitus, 
legiones multas fortissimasque ad sacramenti mutationem pellexerat. Itaque 
die dato ut in unum undique ad novum imperatorem conveniretur, neque aquilae 
ordinari, neque convelli quoquomodo signa moverive potuerunt. Exercitus 
tanta et tam inusitata miraculi fide motus, et conversus in poenitentiam, 
Scribonianum quinta statim die destitutum interfecit, seseque sacramento 
prioris militiae continuit. Tristius ac perniciosius urbi Romae nihil unquam 
fuisse, quam bella civilia,
-----------------------------------------------------------
satis notum est. Itaque propter adventum apostoli Petri, et tenera Christianorum 
germina, vix dum adhuc pauca ad sanctae fidei professionem erumpentia, 
hanc exorientem tyrannidem et consurgens istud civile bellum divinitus 
est compressum. Itaque Claudius expeditionem in Britanniam movit, quae 
excitata in tumultum propter non redditos transfugas videbatur, transvectusque 
in insulam est, quam neque ante Julium Caesarem neque post eum quisquam 
adire ausus fuerat; ibique, ut verbis Suetonii Tranquilli loquar, sine 
ullo praelio ac sanguine intra paucissimos dies plurimam insulae partem 
in deditionem recipit. Orchadas etiam insulas ultra Britanniam in Oceano 
positas Romano adjecit imperio, ac sexto postquam profectus erat mense 
Romam
-----------------------------------------------------------
rediit. Eodem tempore imperii ejus fames gravissima per Syriam facta est, 
insuper et per universum orbem, quam etiam nostri prophetae praenuntiaverant. 
Sed Christianorum necessitatibus, apud Hierosolymam convectis ab Aegypto 
frumentis, Helena, Adiebenorum regina, conversa ad fidem Christi, largissime 
ministravit. Verumtamen sequenti anno tanta fames Romae fuit, ut medio 
foro imperator correptus a populo, conviciis et fragminibus panis turpissime 
infestatus, aegre per pseudothyrum in palatium refugiens, furorem excitatae 
plebis evaserit. Parvo autem intercedente tempore, triginta quinque senatores 
et trecentos simul equites Romanos minimis ex causis interfecit.
        

          CAPUT XIV. De Jacobo ab Herode decollato, et de cruciatibus ejusdem 
Herodis per angelum.
Ea tempestate immisit Herodes (qui et Agrippa) manus, ut affligeret aliquos 
de Ecclesia, et interfecit Jacobum fratrem Joannis gladio. De hoc autem 
Jacobo Alexandrinus Clemens etiam historiam quamdam dignam memoria in septimo 
Dispositionum suarum libro scribit, perlatam ad se usque a traditione majorum: 
Quoniam quidem, inquit, et is qui obtulerat eum judici ad martyrium, Jacobum 
scilicet, motus etiam ipse confessus est se esse Christianum, ducti sunt, 
inquit, ambo pariter ad supplicium, et cum ducerentur in via, rogavit Jacobum 
dari sibi remissionem. At ille parum deliberans: Pax tibi, inquit, et osculatus 
est eum, et ita ambo simul capite
-----------------------------------------------------------
plexi sunt. Sed tunc, ut ait Scriptura divina, videns Herodes quia de Jacobi 
nece gratum esset Judaeis, addidit adhuc, et Petrum conjecit in carcerem, 
sine dubio ipsum punire volens, nisi divinum adfuisset auxilium, quo angelus 
ei nocte assistens, mirabiliter eum vinculorum nexibus solvit, et ad ministerium 
praedicationis ire liberum jussit. Et cum Petro quidem haec gesta sunt. 
Regis vero facinus in apostolos perpetratum dilationem non patitur ultionis, 
sed continuo vindex adest divinitus dextera, sicut historia in apostolorum 
Actibus conscripta nos edocet. Josephus vero nono decimo Antiquitatum libro 
de eo ita ait: Cum forte Caesaream (quae prius Pyrgos Stratonis vocabatur) 
advenit, ubi cum in
-----------------------------------------------------------
honore Caesaris spectacula civibus ederet, votivo (ut videbatur) salutis 
Caesaris die, cumque illuc totius provinciae viri honore et facultatibus 
praediti convenissent, secundo spectaculorum die, indutus veste fulgenti 
ex auro argentoque mirabiliter contexta, incipiente die procedit ad theatrum. 
Ubi cum primos solis radios argenteae vestis gremio suscepisset, repercusso 
splendore, duplicatam spectantibus lucem fulgor metalli vibrantis effudit, 
ut intuentibus praestringeret aciem terror aspectus, et per hoc plus aliquid 
de eo quam humanae naturae est artifex arrogantia mentiretur. Illico adulantis 
vulgi concrepant voces, honorem sonantes, sed exitium ferentes, et hinc 
atque illinc caveis conclamantibus deus compellatur; et propitius suppliciter 
exoratur, dicentibus
-----------------------------------------------------------
populis: Hucusque ut hominem te timuimus, sed ex hoc jam supra humanam 
te esse naturam fatemur. Sed rex acclamationem contra fas habitam non repressit, 
nec impietatem illicitae adulationis exhorruit, donec respiciens, paulo 
post, imminentem atque insistentem capiti suo videret angelum, eumque sensit 
continuo exitii sui ministrum, quem prius noverat provisorem bonorum. Et 
ecce repente cruciatus eum ex dolore incredibili ventris atque inflatione 
corripuit. Respiciensque ad amicos: En, inquit, ille ego deus vester, ecce 
propellor confestim et deturbor ex vita, quoniam quidem divina virtus nuper 
collatas in me falsas arguit voces, et qui modo immortalis dicebar a vobis, 
praeceps jamjamque rapior in mortem. Itaque vermibus scatens hanc mise
-----------------------------------------------------------
rabiliter finivit vitam, qui regnaverat annis septem, quatuor sub Gaio, 
et tribus sub Claudio, filiumque Agrippam regni successorem reliquit. Qui 
permansit in eo usque ad eversionem Hierosolymorum templique destructionem.
        

          CAPUT XV. De Theoda falso propheta, de quo legitur in Actis apostolorum, 
et de Claudio vivis subjecto, atque ipsius nece.
Quo etiam in tempore Theodas quidem exstitit, dicens se esse quemdam magum, 
qui et ipse omnesque qui eum sequebantur perierunt. De quo deceptore Josephus 
pleniter refert, qualiter suis mendaciis atque falsis promissionibus populi 
multitudinem, sublatis propriis facultatibus, urbes excedere
-----------------------------------------------------------
fecit, et ripas Jordanis fluminis obsidere, ac deinceps qualiter periit, 
et quotquot eum secuti sunt.
Verum per idem tempus, Paulo apostolo ab Hierusalem in circuitu et usque 
ad Illyricum praedicationem verbi Dominici ministrante, Claudius imperator 
Judaeos urbe depellit. Tunc Aquila et Prisca cum caeteris Judaeis urbe 
expulsi in Asiam veniunt, ibique cohaerent apostolo, tunc primum Ecclesiae 
fundamenta inibi facientes, sicut edocet liber de Actibus apostolorum conscriptus. 
Claudio vero adhuc in imperio perdurante, in ipsa solemnitate Paschae, 
tanta Judaeis perturbatio, et vastitas Hierosolymis accidit ex seditione 
commota, ut de illis solis qui in foribus templi constipatione populi necati 
sunt, triginta millia
-----------------------------------------------------------
Judaeorum numerarentur, et conversus est dies festus eorum in luctum. Sed 
et alia quamplurima Judaeis mala irrogata Josephus per haec verba designat. 
Post haec autem, interjectis quibusdam, addidit etiam ista: Gravius vero 
omni hac vastatione afflixit Judaeos Aegyptius quidam falsus propheta, 
qui cum venisset ad Judaeam homo magus, fidem sibi prophetae magica arte 
conscivit. Et continuo ad triginta millia virorum congregans et ductans 
eos per desertum, pervenit cum ipsis ad montem qui vocatur Oliveti, paratus 
inde irruere Hierosolymam, et vi ac potestate urbem tenere, simulque Romanorum 
praesidia ac plebem tyrannidi suae subjugare, fretus per omnia his quos 
secum eduxerat satellitibus. Sed conatus ejus praevenit Felix, confestimque 
cum armatis
-----------------------------------------------------------
obviam pergens, secum etiam plebe reliqua conspirante, congressione facta, 
Aegyptium quidem cum paucis in fugam vertit, peremptis vero aliis, aliis 
etiam captis temere coepta facile restrinxit. Haec in secundo Historiarum 
libro Josephus refert. Operae pretium tamen est haec quae de Aegyptio scribit, 
cum illis quae in apostolorum Actibus designata sunt comparare: ubi sub 
Felice tribunus qui in Hierosolymis erat ad Paulum, in quem Judaeorum fuerat 
commota seditio, dicit: Nonne tu es Aegyptius ille, qui ante hos dies concitaveras 
populum et eduxeras in desertum ad quatuor millia hominum sicariorum? Sed 
sufficiunt ista de Felice. Igitur descriptione facta Romae sub Claudio, 
inventa sunt civium Romanorum sexaginta novem centena et quadraginta quatuor
-----------------------------------------------------------
millia, aqua introducta Romam, quae vocabatur Claudia. Hic vero princeps 
ventri, vino, foedae libidini obediens, libertorum et conjugis imperiis 
subjectus fuit. Vocabatur enim uxor ejus Messalina, quae primum passim 
utebatur adulteris. Dehinc atrocius accensa nobiliores quasque nuptas et 
virgines scortorum more secum habere proposuerat: ita liberti ejus potestatem 
summam adepti.
Ex quibus Felicem legionibus Judaeae praefecit, apud quem Paulus apostolus 
accusatus, in defensionem sui perorat. Is itaque Claudius deinceps Agrippinam 
Germanici fratris sui filiam uxorem duxit. Quae filio imperium procurans, 
primo privignos insidiis multiformibus, dehinc ipsum conjugem veneno interemit. 
Vixit annis 64, cujus funus ut quondam
-----------------------------------------------------------
in Tarquino Prisco diu occultatum fuit, dum arte muliebri corrupti custodes 
aegrum simulant.
        

          CAPUT XVI. De Neronis actibus sceleratissimis, et de interfectione 
Senecae sui praeceptoris, atque Lucani poetae.
Nero, privignus ejus, imperii jura suscepit, mansitque in eo annis non 
plenis 14. G. Caligulae avunculi sui erga omnia vitia ac scelera sectator, 
imo transgressor, petulantiam, libidinem, luxuriam, avaritiam, credulitatem 
exercuit, et omni scelere se polluit. Siquidem petulantia percitus, omnia 
pene Italiae ac Graeciae theatra perlustrans, assumpto etiam varii vestitus 
dedecore, cerices, citharistas, tragoedos et aurigas saepe sibi superasse 
visus est. Libidinibus
-----------------------------------------------------------
porro tantis exagitatus est, ut ne a matre quidem vel sorore ullave consanguinitatis 
reverentia abstinuisse referatur: virum in uxorem duxerit, ipse a viro 
ut uxor acceptus est. Luxuriae vero tam effrenatae fuit, ut retibus aureis 
piscaretur, quae purpureis funibus extrahebantur, frigidis et calidis lavaret 
unguentis, qui etiam nunquam minus mille carrucis confecisse iter traditur. 
Denique urbis Romae incendium voluptatis suae spectaculum fecit. Per sex 
dies septemque noctes ardens civitas regios pavit aspectus. Horrea quadro 
structa lapide, magnaeque illae veterum infulae, quas discurrens adire 
flamma non poterat, magnis machinis quondam ad externa bella praeparatis, 
labefactae atque inflammatae sunt. Ad monumentorum bustorumque diversoria 
infelici plebe
-----------------------------------------------------------
compulsa, quod ipse ex altissima illa Moecenatina turre prospectans, laetus 
flammae (ut aiebat) pulchritudine, tragico habitu Iliada decantabat. Avaritiae 
autem tam praeruptae exstitit, ut post hoc incendium Urbis, quam se Augustus 
ex latericia marmoream reddidisse jactaverat, neminem ad reliquias rerum 
suarum adire permiserit. Cuncta quae flammae quoquomodo superfuerant ipse 
abstulit. Centies centena millia sextertium annua ad expensas senatus conferri 
sibi imperavit. Plurimos senatorum, nulla exstante causa, bonis privavit. 
Negotiatorum omnium sub una die, tormentis quoque adhibitis, omnem penitus 
censum abstersit. Nero hic primus persecutus est Christianos, qui etiam 
Petrum et Paulum apostolos occidit. Crudelitatis autem rabie ita efferatus
-----------------------------------------------------------
est, ut plurimam senatus partem interfecerit, equestrem ordinem pene destituerit. 
Sed ne parricidiis quidem abstinuit. Matrem, fratrem, sororem, uxorem, 
caeterosque omnes cognatos et propinquos sine haesitatione prostravit. 
Hic etiam Senecam institutorem in liberalibus disciplinis atque ductorem 
suum, quia eum de utilitate reipublicae ac honestate vitae monere curabat, 
virum nobilem et Pauli apostoli amicum, interfecit. Similiter et Lucanum 
poetam, ejusdem Senecae avunculum, peremit. Is enim Seneca Cordubensis 
continentissimae vitae fuit. Quem, ut praediximus, illae amicum Pauli fuisse 
epistolae declarant, quae leguntur a plurimis, Pauli ad Senecam, et Senecae 
ad Paulum. In quibus cum esset Neronis magister, et illius temporis potentissimus,
-----------------------------------------------------------
optare se dicit ejus esse loci apud suos, cujus Paulus sit inter Christianos. 
Hic ante biennium quam Petrus et Paulus martyrio coronarentur, a Nerone 
interfectus est.
        

          CAPUT XVII. De Pauli resolutione et secunda ejus praedicatione, 
antequam martyrio coronaretur sub Nerone.
Interea, imperante Nerone, Festus mittitur in Judaeam, ut succedat Felici. 
Apud quem, ut in Actibus apostolorum legimus, Paulus pro se agens, dato 
illi edicto vinctus mittitur Romam. Ubi biennio positus verbum Dei praedicabat, 
nemine prohibente. Et cum pro defensione sua satisfecisset Neroni, solutus 
est a custodia. Et rursum profectus est ad praedicationis
-----------------------------------------------------------
officium, auctoritate antiquorum confirmatus. Hic tamen Paulus apostolus, 
qui ante Saulus, extra numerum duodecim apostolorum, de tribu Benjamin 
et oppido Judaeae Gissali fuit. Quo a Romanis capto, cum parentibus suis 
Tharsum Ciliciae commigravit. A quibus ob studia legis missus Hierosolymam, 
a Gamaliele viro doctissimo, cujus Lucas meminit, eruditus est. Cum autem 
interfuisset neci martyris Stephani, et acceptis a pontifice templi epistolis, 
ad persequendos eos qui in Christo crediderant, Damascum pergeret, revelatione 
compulsus ad fidem, quae in Actibus apostolorum scribitur, in vas electionis 
de persecutore translatus est. Cumque primum ad praedicationem ejus Sergius 
Paulus proconsul Cypri credidisset, ab eo quod eum Christi fidei
-----------------------------------------------------------
subegerat, sortitus est hoc nomen. Et juncto sibi Barnaba, multis urbibus 
peragratis, revertensque Hierosolymam, a Petro ac Jacobo et Joanne gentium 
apostolus ordinatur. Et quia in Actibus apostolorum plenissime de ejus 
conversatione scriptum est, hoc tantum dicam, quod post passionem Domini, 
vicesimo quinto anno, Neronis primo, quo Festus procurator Judaeae successit 
Felici, Romam vinctus mittitur, et per biennium in libera manens custodia, 
adversum Judaeos de adventu Christi quotidie disputavit. Sciendum autem 
in prima satisfactione, necdum Neronis imperio roborato, nec in tanta erumpente 
scelera quanta de eo narrant historiae, Paulum a Nerone dimissum, ut Evangelium 
Christi in Occidentis quoque partibus praedicaretur, sicut ipse scribit
-----------------------------------------------------------
in Epist. II ad Timoth. eo tempore quod et passus est, et de vinculis dictat 
Epistolam: In prima mea satisfactione nemo mihi adfuit, sed omnes me dereliquerunt, 
non eis imputetur; Dominus autem mihi adfuit et confortavit, ut per me 
praedicatio compleretur, et audirent omnes gentes, et liberatus sum de 
ore leonis; manifestissime leonem, propter crudelitatem, Neronem significans.
Et in sequentibus: Liberatus sum de ore leonis. Et statim: Liberavit me 
Dominus ab omni opere malo, et salvavit me in regnum suum, eo quod sciret 
praesens sibi imminere martyrium. Nam in eadem Epistola praemiserat: Ego 
jam immolor, et tempus resolutionis meae instat. Hic ergo quarto decimo 
Neronis anno, eodem die quo Petrus, Romae pro Christo
-----------------------------------------------------------
capite truncatur. Sepultus est in via Ostiensi, anno post passionem Domini 
trigesimo septimo.
        

          CAPUT XVIII. De nece Jacobi Justi, apostolorum episcopi, et quid 
de illo historiae referant.
Sub Neronis etiam imperio Jacobus, qui ab apostolis ordinatus Hierosolymis 
est episcopus, martyrio consummatur. Qui frater Domini vocabatur, eo quod 
filius sororis Mariae matris Domini esset, quamvis aliqui existimarent 
Joseph eum genuisse ex alia uxore. Refert in hunc modum satis fidelis historiographus 
de eo Aegesippus, qui post ipsas statim primas apostolorum successiones 
fuit, in quinto Commentariorum suorum libro, his verbis: Suscepit,
-----------------------------------------------------------
inquit, Ecclesiam cum apostolis frater Domini Jacobus, qui ab omnibus cognominatus 
est Justus, ab ipsis Domini temporibus perdurans usque ad nos. Et multi 
quidem Jacobi vocati sunt, sed hic ex utero matris suae sanctus fuit, vinum 
et siceram non bibit, sed neque animal manducavit, ferrum in caput ejus 
non ascendit, oleo enim est perunctus, balneis non est usus, huic soli 
licebat introire in sancta sanctorum. Neque enim laneo utebatur indumento, 
sed tantum sindone. Solus ingrediebatur in templum, et jacebat super genua 
sua, orans pro populi indulgentia, ita ut orando callos faceret in genibus 
ad modum cameli, semper genua flectendo, nec unquam ab oratione cessando. 
Itaque pro incredibili hac continentia et summa justitia appellatus est 
Justus.

-----------------------------------------------------------
Igitur cum maxima multitudo tam Judaeorum quam et gentilium ubique crederent 
in Jesum, Scribae et Pharisaei livore permoti atque turbati dixerunt ad 
invicem: Nihil proficimus, ecce totus mundus credit in Jesum. Inito autem 
consilio adeunt Jacobum fratrem Domini dicentes: Deprecamur ergo te ut 
suadeas omnibus convenientibus in die Paschae de Jesu. Tibi enim omnes 
obtemperamus, et de te tam nos quam populus testimonium perhibemus, quia 
justus es, et personam nullius accipis. Tu ergo suade populo de Jesu ne 
erret, quia omnes tibi obedimus. Ascende itaque in excelsum locum pinnae 
templi, ut in edito positus appareas omnibus, et verba tua audiantur a 
cunctis. Igitur quia in diebus Paschae conveniunt, non solum Judaeorum, 
sed et gentilium multitudo,
-----------------------------------------------------------
statuerunt eum supradicti Scribae et Pharisaei super pinnam templi, et 
voce magna clamantes ad eum dicunt: Virorum justissime, cui omnes nos obtemperare 
debemus, quoniam populus errat post Jesum, qui crucifixus est, enuntia 
nobis quod sit ostium Jesu. Tum Jacobus ingenti voce ad eos respondit: 
Quid me interrogatis de Filio hominis? Et ecce ipse sedet in coelis a dextris 
summae virtutis, et ipse venturus est in nubibus coeli. Cumque responsione 
et testimonio Jacobi multis satisfactum esset, et libenter audissent quae 
Jacobus protestatus est, coeperunt glorificare Deum et dicere: Osanna filio 
David. Tunc Scribae et Pharisaei ac sacerdotes indignati sunt, et versi 
in furorem praecipitaverunt de pinna templi, et lapidando occiderunt eum 
pro ipsis orantem. Sed et Josephus
-----------------------------------------------------------
in lib. XX Antiquit. refert de eo, et Clemens in libro VII ait, mortuo 
Festo qui Judaeam regebat, missum esse a Nerone successorem ejus Albinum. 
Qui cum necdum ad provinciam pervenisset, Annianus, inquit, pontifex adolescens, 
Annaniae filius, de genere sacerdotali, accepta occasione, concilium celebravit, 
compellens publice Jacobum ut Christum Dei Filium denegaret; contradicentem 
lapidare jussit. Qui praecipitatus de pinna templi, contractis cruribus, 
adhuc semivivus tollens ad coelum manus cum diceret: Domine, ignosce eis, 
quod enim faciunt nesciunt, fullonis fuste, quo vestimenta extorqueri solent, 
in cerebro percussus interiit. Tradit enim idem Josephus tantae sanctitatis 
fuisse et qualitatis in populo,
-----------------------------------------------------------
ut propter ejus necem creditum sit subversam Hierosolymam. Hic est de quo 
Paulus apostolus scribit ad Galatas: Alium autem apostolorum vidi neminem, 
nisi Jacobum fratrem Domini; et apostolorum super hoc crebrius Acta testantur. 
Hieronymus autem de eo ita refert Evangelium quoque quod appellatur secundum 
Hebraeos, et tamen nuper in Graecum sermonem Latinumque translatum est, 
quod et Adamantius saepe testatur ac utitur eo, post resurrectionem Salvatoris 
legitur in eo: Dominus autem cum dedisset sindonem servo sacerdotis, ivit 
ad sacerdotem Jacobum, et apparuit ei. Juraverat enim Jacobus se non comesurum 
panem ab illa hora qua biberat calicem Domini, donec videret eum resurgentem 
a dormientibus. Rursumque post paululum: Ferte,
-----------------------------------------------------------
ait Dominus, mensam, statimque additur: Tulit panem, et benedixit, ac fregit, 
dedit Jacobo Justo et dixit ei: Frater mi, comede panem tuum, quia surrexit 
Filius hominis a dormientibus. Triginta itaque annis Hierosolymis rexit 
Ecclesiam, id est, usque ad Neronis annum septimum. Et juxta templum ubi 
praecipatus fuerat sepultus, titulum ejus ad obsidionem Titi et ultima 
Hadriani notissimum habuit.
        

          CAPUT XIX. De Juda Jacobi fratre.
Judas Jacobi frater, in Mesopotamia atque interioribus Ponti evangelizans, 
feras et indomitas gentes quasi belluarum naturas suo sancto dogmate mitigat, 
et fidei Dominicae subjugat; sepultus est in Nerito Armeniae urbe. Parvam, 
quae de septem est catholicis,
-----------------------------------------------------------
Epistolam reliquit.
        

          CAPUT XX. De Simone Petro, qualiter dimicavit contra magum Simonem, 
et de sceleratissima morte Neronis.
Simon Petrus filius Joannis, provinciae Galilaeae a vico Bethsaida, frater 
Andreae apostoli et princeps apostolorum, post episcopatum Anthiochensis 
Ecclesiae et praedicationem dispersionis eorum qui de circumcisione crediderunt, 
in Ponto, Galatia, Cappadocia, Asia et Bithynia atque Italia Evangelium 
praedicavit, harumque virtutum in signis effulsit: pendulo gressu fervidum 
mare calcavit; praeteriens umbra sua mortuos animavit; claudis pristinum 
redintegravit officium; paralytici fluida membra in proprium reparavit 
statum. Inter haec defunctam viduam
-----------------------------------------------------------
suscitavit, Ananiam et Sapphyram reos perfidiae mortis animadversione damnavit. 
Simonem etiam magicis artibus coelum conscendentem ad terram elisit. Libet 
etiam de Petro apostolorum principe latius aliquid disserere. Interea cum 
fides Domini et Salvatoris nostri Jesu Christi per omnium cresceret mentes, 
et per dies singulos religionis propagarentur augmenta, nequaquam quiescit 
hostis salutis humanae, sed ad urbem maximam, quae est caput omnium, praevenit, 
et Simonem illum, de quo in superioribus diximus, evocat. Cujus nefariis 
artibus adminicula ipse majora suppeditans, plurimos urbis illius cives 
in erroris ejus vincula conjecit. De quo Justinus, non multo post apostolorum 
tempus exortus, inter scriptores
-----------------------------------------------------------
nobilis vir, in Apologetico, quem pro fide nostra ad imperatorem Antonium 
scribit, de eo ita hoc modo refert: Et post ascensionem, inquit, Domini 
ad coelum, instigabant daemones quosdam hominum qui dicerent se deos esse, 
quos nos fugavimus. Simon denique quidam Samaritanus, de vico qui dicitur 
Gittho, sub Claudio Caesare magicis artibus et ope daemonum sublevatus, 
in urbe vestra, quae regnorum omnium est caput, quamplurimis per phantasias 
deceptis, deus decretus est a senatu, et simulacri apud vos quasi deus 
honore donatus, in flumine Tyberis inter duos pontes collocati, habentis 
etiam titulum Latinis litteris scriptum: Simoni deo sancto; quem et omnes 
pene Samaritae, nonnulli etiam ex caeteris gentibus, tanquam summum deum 
et adorant, et confitentur.
-----------------------------------------------------------
Sed et Selenen quamdam meretricem erroris ejus ac deceptionis comitem, 
quae prius prostibulo steterat, apud Tyrum urbem Phoenicis, cum ipso velut 
primam quamdam mentem consecraverunt. Haec quidem Justinus. Consona vere 
huic etiam Irenaeus scribit in primo Adversus haereses libro. In quo vel 
quis ipse fuerit Simon, vel quam impura ejus opera atque doctrina, plenius 
refert, vel quam diversis praestigiis ac diabolicis fraudibus homines fallendo 
seduxerat, quod multum est, ut his inseramus, cum liceat volentibus ea 
scire per singula ex ipsius supradicti Irenaei libris vel de hoc, vel de 
caeteris auctoribus diversarum haereseon, et de venenatis eorum dogmatibus 
diligentius noscere poterit. Caput igitur totius pravitatis et principium 
omnis haeresis a Simone
-----------------------------------------------------------
coepisse accipimus. Hunc igitur talium malorum patrem et auctorem per idem 
tempus Simeonem ex apparitorum suorum numero diabolus suscitans, ad urbem 
maximam ire compulit Romam, ut ibi potentissimis athletis Domini ac Salvatoris 
nostri Jesu Christi apostolis, in hoc ipsum ab eo subrogatis, resisteret. 
Sed divina virtus et gratia in maximo praecipuoque certamine nunquam deserit 
suos: quae incensam maligni flammam tota celeritate restinguit, et omnem 
altitudinem destruit, extollentem se adversum scientiam Dei. Propter quod 
neque Simon, neque alius quis congressus tunc adversum apostolos Domini, 
potuit obtinere victoriam, quia veritatis lux et verbi divini claritas, 
quae ob salutem hominum nuper obfulserat,
-----------------------------------------------------------
per apostolos suos totius mendacii discussa caligine, de humanis mentibus 
ignorantiae tenebras effugabat. Denique supradictus magus, veri luminis 
fulgore percussus, caecitatem continuo malesanae mentis incurrit. Quippe 
qui jam et prius in Judaea per apostolum Petrum de his quae gerebat sceleribus 
confutatus, transmarinam aggressus est fugam, et ab Oriente pertendit usque 
ad Occidentem, nusquam sibi vitam, nisi in fugae subsidio, sperans. Is 
igitur urbem Romam ingressus, utens adminiculo assistentis sibi meretricis 
Selenis et adhaerentis, in tantum malorum venit profectum, ut etiam simulacri 
a civibus Romanis tanquam deus honore potiretur. Sed non in longum permanet 
fraude quaesita divinitas.
-----------------------------------------------------------
Continuo namque in ipsis Claudii temporibus, clementia divinae providentiae 
probatissimum omnium et apostolorum maximum, fidei magnificentia et virtutis 
merito, primorum principem Petrum ad urbem Romam, velut adversum humani 
generis communem perniciem repugnaturum, deducit ducem quemdam et magistrum 
militiae suae, scientem divina praelia gerere et virtutum castra ductare. 
Iste adveniens ex Orientis partibus, ut coelestis quidam negotiator, mercimoniam 
divini luminis, si quis sit comparare paratus, adduxit, et salutaribus 
praedicationis verbis primus in urbe Roma Evangelii clavibus januam coelestis 
regni aperuit. Igitur cum Romanae urbi clarum verbum Dei lumen fuisset 
exortum, Simonis quidem tenebrae cum suo auctore
-----------------------------------------------------------
restinctae sunt. Sermo autem veritatis et lucis, qui per Petrum praedicabatur, 
universorum mentes placido illustravit auditu, ita ut quotidie audientibus 
eum nulla unquam satietas fieret. Unde neque auditio eis sola suffecit, 
sed Marcum discipulum ejus omnibus precibus exorant, uti ea quae ille verbo 
praedicabat, ad perpetuam eorum commonitionem habendam scripturae traderet, 
qua domi forisque in hujuscemodi verbi meditationibus permanerent. Nec 
prius ab obsecrando desistunt, quam quae oraverant impetrarent. Et haec 
fuit causa scribendi quod secundum Marcum dicitur Evangelium. Petrus vero 
ut per Spiritum sanctum religioso se spoliatum comperit furto, delectatus 
est, fidem eorum per haec devotionemque considerans, factumque confirmavit,
-----------------------------------------------------------
et in perpetuum legendam scripturam Ecclesiis tradidit. Hic postquam Antiochenam 
fundavit Ecclesiam sub Claudio Caesare, contra eumdem Simonem magum Romam 
pergit, ibique praedicans Evangelium 25 annis ejusdem urbis pontificatum 
tenuit. Anno tricesimo sexto post passionem Domini a Nerone Caesare in 
urbe Roma deorsum, ut ipse voluit, capite crucifixus est. Scripsit duas 
Epistolas, quae catholicae nominantur; sed et Evangelium (ut diximus) secundum 
Marcum, qui auditor ejus fuit et interpres. Libri autem e quibus unus Actuum 
ejus inscribitur, alius Evangelii, tertius praedicationis, quartus Apocalypseos, 
quintus judicii, inter apocryphas scripturas reputantur. Igitur post insigma 
ejus mirabiliter gesta virtutibus atque doctrinis, post
-----------------------------------------------------------
etiam triumphos, quibus Simonem saepius congressum, rediviva molientem, 
diabolo instigante, certamina, prostravit atque vicit, tunc vero omnium 
hominum sceleratissimus, ut apertum se hostem divinitatis ostenderet et 
pietatis, ipsorum prius apostolorum, quippe qui duces et signiferi erant 
in populo Dei, expetit neces; et Paulum quidem capite in ipsa urbe roma, 
Petrum vero crucis patibulo condemnat. Attamen divinae ultionis sententiam 
in se mox expertus est. Cumque et alia incredibilia perturbandae, imo subruendae 
reipublicae mala moliretur, hostis a senatu pronuntiatur; et ignominiosissime 
fugiens, ad quartum ab urbe lapidem sese ipse interfecit, atque in eo omnis 
Caesarum familia consumpta est.
        

          CAPUT XXI. De tyrannis post turpissimam mortem Neronis exortis, 
et cito exstinctis, usque ad Vespasiani principatum.
Igitur Galba, qui apud Hispanias ab exercitu imperator creatus fuerat, 
audita morte Neronis, venit Romam, usurpans sibi imperium. Cumque avaritia, 
saevitia, segnitiaque offenderet omnes, Pisonem sibi nobilem industriumque 
adolescentem in filium atque regnum adoptavit. Hic ante sumptam dominationem 
multas provincias egregie administravit, militem severissime tractans, 
ita ut ingresso eo castra, vulgaretur statim: Disce militare, miles, Galba 
adest. Nam menses septem totidemque dies imperavit, qui factione Othonis 
occisus est. Igitur Otho cum, Galba
-----------------------------------------------------------
et Pisone Romae interemptis, intra tumultus caedesque invasisset imperium, 
ac mox creatum imperatorem in Gallia per Germanicas legiones Vitellium 
comperisset, bellum civile molitus, tribus primum levibus praeliis contra 
Vitellianos duces congressus victor exstitisset, quarto apud Hedriacum 
praelio cum animadvertisset suos vinci, mense tertio quam imperare coeperat, 
sese interfecit. Vitellius victor Romam venit, ubi cum multa crudeliter 
ac nequiter ageret, incredibili etiam voracitatis appetitu humanam vitam 
probris aggravaret, postquam de Vespasiano comperit, primum deponere molitus 
imperium, post, a quibusdam animatus, Sabinum Vespasiani fratrem, nihil 
tum mali suspicantem, cum caeteris Flavianis in Capitolium compulit; succensoque 
templo,
-----------------------------------------------------------
et mista simul flamma ruinaque, omnes in unum pariter interitum ac tumulum 
dedit. Post deficiente in Vespasiani nomen exercitu suo destitutus, appropinquantibus 
jam hostibus, trepidus, cum se in quamdam proximam palatio cellulam contraxisset, 
turpissime inde protractus cum per viam Sacram nudus duceretur, passim 
fimum in os ejus conjectantibus, in forum deductus, octavo quam regnum 
praesumpserat mense apud Gemonias scalas minutissimorum ictuum crebris 
compunctionibus excarnificatus, atque inde unco tractus in Tyberim mersus, 
etiam communi caruit sepultura. Multis autem et nefariis modis per complures 
dies a Vespasiani militibus adversum senatum populumque Romanum indiscreta 
caede saevitum est. Itaque brevi illa quidem,
-----------------------------------------------------------
sed turbida tyrannorum tempestate discussa, tranquilla sub Vespasiano duce 
serenitas rediit. Qui per idem tempus in procinctu belli, quod Judaeis 
intenderat, quo a Nerone missus imperatore fuerat, ab ipso exercitu, cum 
quo oppugnabat Judaeam subrogatur in imperio. Isque confestim Romam tendens, 
Tito filio suo curam belli et Hierosolymorum oppugnationes injungit.
        

          CAPUT XXII. De inauditis apud alias gentes mortibus ac praedonum 
infestationibus in conditione Hierosolymorum.
Verum post ascensionem Domini Salvatoris nostri, a Judaeis, vel in ipsum 
commissi piaculi vel persecutionis in apostolos, et necis in Stephanum,
-----------------------------------------------------------
sed et obtruncationis in apostolum Jacobum, et in Jacobum nihilominus fratrem 
Domini, qui appellatur Justus, sceleris admissi, caeterorumque omnium quos 
propter fidem Christi, insidiis, dolis, atque omni fraude nequitiae circumvenerant, 
pro his, inquam, omnibus malis, poenae divinitus reposcebantur. Et apostoli 
quidem ab illis prius fugati, ac per omnem locum dispersi, sicut supra 
diximus, pergebant in virtute Christi, qui eis praeceperat, dicens: Euntes 
baptizate omnes in nomine meo. Ecclesia vero quae in Hierosolymis fuerat 
congregata, responso a Deo accepto, emigrare jubetur, et transire ad oppidum 
quoddam Pellam nomine trans Jordanem: quo ablatis ex urbe sanctis et justis 
viris, vindictae coelestis fieret locus, tam de urbe sacrilega, quam de
-----------------------------------------------------------
populo impio, et per excidium patriae eversionis. Quantis ergo malis gens 
tunc universa multata sit, utque ipsa Judaeae terra bello, fame, igni, 
caedibus vastata sit, quanta populorum millia patres simul cum conjugibus 
ac parvulis et liberis absque numero, absque discretione, trucidati sint, 
quae etiam diversarum urbium obsidiones, sed et ipsius magnificae et famosissimae 
civitatis Hierusalem, quae vastitas, et quanta fuerit diversarum mortium 
strages, quis super haec singula bellorum exstiterit modus, et ut secundum 
id quod prophetae praedixerant, abominatio desolationis in ipso quondam 
Dei famosissimo collata sit templo, utque ad ultimum cuncta ignis populatus 
sit, et flamma consumpserit, qui plenius nosse vult, Historias Josephi 
legat. Nos vero
-----------------------------------------------------------
ex his ea tantum quae ad explanationem suscepti operis sufficiunt assumemus: 
in quibus refert quod ex omni Judaea populi, in die solemni Paschae, Hierosolymam, 
velut exitiali quadam manu cogente, convenerant, quos tricies centena millia 
hominum dicit fuisse, justo scilicet Dei judicio tempore hoc ultionis electo, 
ut qui in diebus Paschae Salvatorem suum et salutare Christi Domini, cruentis 
manibus et sacrilegis vocibus violaverant, in ipsis diebus velut in unum 
carcerem omnis multitudo conclusa feralis poenae exitium quod merebatur 
exciperet. Praeteribo quae in eos vel gladii caede, vel aliis belli machinis 
collata sunt, explicare; ea tantummodo quae dirae famis exitio pertulerunt 
supradicti historiographi sermonibus proferam, quo legentes haec
-----------------------------------------------------------
intelligant quantum piaculi sit audere aliquid in Christum, et quam gravibus 
ausa suppliciis expietur.
Itaque quintus Josephi Historiarum liber ponatur in medio, ex quo omnis 
eorum luctuosa tragoedia pernoscatur. Divitibus autem permanere, inquit, 
aut perire, unum atque idem erat. Si enim in urbe permansissent, facultatum 
suarum causa crimine objecto, quasi qui de transfugiendo cogitarent, perimebantur. 
Necessitas vero famis factiosos opum extollebat per arrogantiam, et utrinque 
simul inedia cum temeritate crescebat. Publice quidem frumentum nusquam 
omnino erat; sed irruentes urbis praedones perscrutabantur domos, et siquidem 
invenissent,
-----------------------------------------------------------
tanquam de his qui fefellerant, poenas sumebant; si vero non invenissent, 
nihilominus, tanquam eos qui occultius et diligentius absconderent, cruciabant. 
Indicium vero haberi ab eis pabula capiebant, hoc ipso quod adhuc vivere 
et subsistere corporibus videbantur, tanquam qui profecto jam interissent, 
nisi absconditos uspiam tegerent cibos. Si quos sane tabescentes macie 
vidissent, hos cum venia praeteribant, superfluum putantes perimere quos 
paulo post absumeret fames. Multi tamen in occultis omni censu suo mercati 
sunt unum metrum, si divites, frumenti, hordei, si inferiores fuerant, 
et, concludentes se in interioribus quibusque penetralibus domus, nonnulli 
nec in panibus confectas fruges edebant. Alii vero, in quantum vel necessitas
-----------------------------------------------------------
vel metus permitteret, excoquebant; et mensam quidem nullus expetebat apponi, 
sed ex ipso semiusta igne rapientes, propria velut furtiva devorabant. 
Erat infelicis ipsius sibi spectaculum miserabile, cum validiores quique 
inventa diriperent, imbecillioribus vero nihil praeter luctum supererat 
et lacrymas. Etenim licet omnium acerbitates rerum superet fames, nihil 
tamen ita subruit et subvertit verecundiam, sicut fames. Quidquid enim 
salvis rebus pudore dignum est, in hac necessitate contemnitur. Denique 
et uxores de virorum manibus, et filii de parentum, et, quod est infelicius, 
matres cibos de parvulorum suorum manibus atque ore rapiebant. Et cum dulcissimi 
liberi in manibus atque ante ora positi tabescerent, exigua vitae subsidia 
dentibus
-----------------------------------------------------------
ipsis eximere nemo parcebat. Verum ne ipsi quidem infelices et perexiguos 
sumentes latebant cibos, sed continuo aderat quis praedonum, et statim 
ut clausas cujuspiam conspexisset fores, indicium credebat hoc esse quod 
intrinsecus positi ederent; et repente, despicatis foribus, praecipites 
irruebant, atque ab ipsis (ut ita dicam) faucibus exprimentes, si quid 
forte sumptum jam fuerat, revocabant. Verberabantur senes, si cibos vindicare 
tentassent; sparsis etiam crinibus mulieres trahebantur, occultare nitentes 
si quid forte deprehensum fuisset in manibus. Nulla senibus pro canitie 
reverentia, nulla erga parvulos miseratio, sed in exiguo panis fragmento 
parvulos inhaerentes, ex ipso cui inhaeserant, suspensos elidebant in terram. 
In eum vero qui raptores cibo
-----------------------------------------------------------
praevenisset absumpto crudelius saeviebant, et excogitabant dira supplicia, 
obturantes infelicibus naturales digestionum meatus, aliis praeacutas sudes 
per eadem verenda adigentes. Horresco quae gesta sunt referens. Ad confessionem 
per haec unius panis aut cyathi farinae miseros perurgebant. Nam ipsi tortores 
nec patiebantur famem. Esset enim quodammodo tolerabilius, si haec compulsi 
inedia facere viderentur, sed ut vel praepararent sibi in posterum cibos, 
vel ut crudelitas exercitio convalesceret. In his etiam si qui forte furtim 
per stationes hostium pro colligendis herbis erepsissent, occurrentes eis 
qui se hostium manus effugisse gauderent, diripiebant quidquid attulerant. 
Supplicantibus autem ac
-----------------------------------------------------------
terribile quondam sibi nomen Dei invocantibus ut vel partem aliquam ex 
his quae cum mortis periculo quaesierant indulgerent, nihil prorsus praebebant, 
sed et hoc beneficii loco cesserat, si comprehensum vivum licuisset evadere. 
His autem post aliqua adjungit, dicens: Judaeis vero de egressu urbis omnis 
pariter spes excludebatur salutis; et invalescens acerbitas famis, domus 
simul et familias gentemque vastabat, ita ut in penetralibus strata jacerent 
mulierum parvulorumque cadavera; per plateas vero infelicium senum corpora, 
fame magis quam aetate consumpta. Juvenes vero atque aetas omnis robustior 
velut simulacra quaedam in viis et egressibus oberrabant, corruentes quocunque 
loco gressum subruisset inedia. Sepelire autem cadavera proximorum,
-----------------------------------------------------------
nec defunctorum multitudo, nec virium debilitas permittebat; simul et pro 
sua unusquisque vita incertus. Denique aliquanti supra eos quos sepeliebant 
animas emisere.
Multi etiam dum prosequuntur funera, priusquam ad sepulcrum veniretur, 
efflabant. Sed nec planctus ex more defunctis exhibebatur aut luctus, quia 
hoc sibi totum vindicaverat fames. Sed nec ariditas inediae humorem cuiquam 
reliquerat lacrymarum. Obsederant enim civitatem profunda silentia, et 
nox plena mortis cuncta contexerat. Quibus malis omnibus graviores soli 
vigebant praedones, qui ne sepulta quidem cadavera diripere illicitum ducebant, 
non tam praedam petentes quam scelus irrisione cumulantes, et aciem gladiorum 
suorum in
-----------------------------------------------------------
cadaverum obtruncatione probantes. Interdum etiam in nonnullos adhuc spirantes 
mucro examinandus agebatur. Quod alii semineces cum viderent, supplices 
dexteras protendebant, ut in se quoque beneficii loco converterent scelus, 
quo scilicet cruciatibus famis velocius absolverentur. Sed novo crudelitatis 
genere, necem quam sponte inferebant, si rogarentur, negabant, cum tamen 
unusquisque deficientium dum gemitu oculos retorqueret ad templum, non 
de morte propria dolens, sed de impunitate praedonum, quos superstites 
relinquebant. Et primo quidem sumptu publico sepeliri mortuos jusserat 
fetoris intolerantia. Ut vero omnem sumptum coepit vincere multitudo morientium, 
de muro cadavera praecipitabant.

-----------------------------------------------------------
At cum Titus circuiens pervidisset repletos mortuorum cadaveribus vallos, 
et humani corporis tabo patriam terram rigari, cum ingenti gemitu elevatis 
ad coelum manibus, Deum invocat testem hoc suum opus non esse.
Et post aliquanta, iterum talia quaedam prosequitur: Non cunctabor, inquit, 
proferre quod sentio. Arbitror enim quod etiam si adversum impios cives 
Romanorum paulisper arma cessassent, aut hiatu terrae, aut aquae diluvio, 
aut Sodomitanis ignibus et fulminibus coelitus tortis, supplicium civitas 
dependisset, quae multo infaustiorem illis qui haec perpessi sunt, et nequiorem 
virorum praesentem hanc protulisset aetatem: pro quibus omnis gens pariter
-----------------------------------------------------------
mereretur exstingai. Sed in libro VI de iisdem talia scribit: Et eorum, 
inquit, qui per totam civitatem famis inedia corrumpebantur multitudo innumerabilis 
erat, quorum nec explicari miseria potest. Per singulas namque domos sicubi 
fuisset aliquid cibi repertum, bella continuo et caedes inter charos ipsosque 
parentes ac liberos nascebantur; dum non solum e manibus, sed ex ipsis 
etiam faucibus invicem cibum rapere certabant. Fides autem nec mortuis 
erat; sed et ipsi cum jam spiritum exhalarent, perscrutabantur a praedonibus, 
ne cui forte intra gremium cibi aliquid resideret. Alii autem per inediam 
inhiantes, velut rabidi canes huc atque illuc ferebantur, et quasi insania 
quadam exagitati in easdem domos sub momento temporis iterum ac
-----------------------------------------------------------
saepius irruebant. Omnia tamen necessitas vertebat in cibum, etiam illa, 
quae ne mutis quidem animalibus edere usus fuit; ad ultimum ne loris quidem, 
vel cingulis, aut ipsis etiam calciamentis, abstinuerunt. Portarum quoque 
indumenta detrahentes, conficienda dentibus ingerebant. Nonnulli et feni 
veteris festucas edebant. Sed et de quisquiliis undecunque collectis parvissimum 
pondus drachmis quatuor distrahebant. Sed quid opus est per haec pondus 
famis illius explicare, cum sit gestum ibi facinus quod neque apud Graecos, 
neque apud Barbaros ullus accepit auditus, horrendum quidem dictu, auditu 
vero incredibile. Et quidem immane facinus siluissem, ne quis me crederet 
monstruosa narrare, nisi multos memoriae nostrae viros testes commissi 
sceleris
-----------------------------------------------------------
habuissem. Porro vero nec aliquid in hoc patriae praestare me arbitror, 
si subtraham eorum malorum verba quorum pertulit facta.
        

          CAPUT XXIII. De Maria, quae proprium comedit filium, et sic praedones 
confusos abire coegit.
Mulier quaedam ex his qui ultra Jordanis alveum commanebant, Maria nomine, 
Eleazari filia, de vico Obethezob, quod interpretatur domus hyssopi, genere 
et facultatibus nobilis, cum reliqua multitudine quae confluxerat Hierosolymas 
reperta, communem cum omnibus obsidionis casum perferebat. Hujus reliquas 
quidem facultates, quas domo in urbem convexerat, tyranni invasere. Si 
quid vero reliquiarum
-----------------------------------------------------------
ex magnis opibus fuerat, quibus victum quotidianum pertenuem duceret, irruentes 
per momenta praedonum satellites rapiebant, pro quibus ingens mulierem 
velut insania jam quaedam ex indignatione fatigabat, ita ut interdum praedones 
maledictis in necem sui et conviciis instigaret. Verum cum neque irritatus 
quisquam neque miseratus eam perimeret, et si quid forte cibi ab ea fuisset 
quaesitum, id ab aliis quaereretur, nec jam usquam reperiendi copia fieret, 
fames autem dira visceribus ipsis insisteret ac medullis, et ad furorem 
jam perurgeret inedia fame et ira pessimis usa consultoribus, contra ipsa 
jam armatur jura naturae. Erat namque ei sub uberibus parvulus filius. 
Hunc ante oculos ferens: Infe
-----------------------------------------------------------
licis, inquit, matris, o infelicior fili: in bello fame et direptione praedonum, 
cui te reservabo? Nam et si vita sperari possit, jugo Romanae servitutis 
urgemur. Sed nunc ipsam etiam servitutem praevenit fames, praedones vero 
utraque vi graviores perurgent; veni ergo nunc, o mi nate, esto matri cibus, 
praedonibus furor, saeculis fabula, quae sola deerat cladibus Judaeorum. 
Et haec cum dixisset, simul filium jugulat. Tunc deinde igni superpositum 
torret, et medium quidem consumpsit, medium vero reservat obtectum. Et 
ecce confestim praedones irruunt, ob ustae carnis nidorem conceptum, mortem 
minantur, nisi sine mora cibos quos paratos senserant demonstraret. Tum 
illa quidem: Partem, inquit, vobis optimam reservavi. Et continuo quae 
superfuerant
-----------------------------------------------------------
membra detexit infantis. At illos repente ingens horror invasit, et immanes 
quamvis animi diriguere, vox faucibus interclusa est. Illa vero truci vultu, 
et ipsis jam praedonibus truculentior: Meus, inquit, hic filius, meus est 
partus, et facinus meum est, edite. Nam et ego prior comedi, quae genui. 
Nolite effici aut matre religiosiores, aut femina molliores. Quod si vos 
pietas vincit, et exsecramini cibos meos, ego, quae jam talibus pasta sum, 
ego his iterum pascar. Post haec illi territi trementesque discedunt, qui 
hunc solum omnibus facultatibus miserae matri reliquerant cibum. Repleta 
est autem confestim universa civitas nefarii sceleris nuntio, et unusquisque 
ante oculos facinus quod perpetratum fuerat adducens, tanquam si ipse id 
perpetrasset, horrebat.
-----------------------------------------------------------
Omnes autem quos famis necessitas perurgebat festinabant magis ad mortem, 
beatos dicentes eos quibus contigit interiisse, priusquam talium malorum 
polluerentur auditu.
        

          CAPUT XXIV. De ultima ruina Hierusalem, et de multitudine interemptorum 
secundum Josephi supputationem.
Hactenus Josephus. Colligens autem supradictus historiographus omnem numerum 
peremptorum, vel fame, vel ferro, undecies centena millia designavit. Caeteros 
vero latrones et sicarios, ac praedones, post urbis excidium mutuis declarat 
interisse vulneribus. Electos quosque juvenum, quos decor et corporis proceritas 
commendabat, ad triumphum dicit esse
-----------------------------------------------------------
servatos; reliquos autem, qui supra 17 annos agebant
-----------------------------------------------------------
aetatis, vinctos ad opera Aegypti per metalla destinatos, vel per caeteras 
provincias esse dispersos; alii quidem ut ludis gladiatoriis, alii ut ad 
bestias traderentur. Si qui vero intra septimum et decimum aetatis annum 
reperti sint, per diversas provincias in servitutem distrahi jussi sunt. 
Quorum numerus usque ad nonaginta millia perductus est. Haec vero omnia 
gesta sunt secundo anno imperii Vespasiani, juxta ea quae ipse Dominus 
et Salvator noster Jesus Christus praedixerat; quippe qui ea quae gerenda 
erant praesentia jam videret, tum cum, secundum Evangeliorum fidem, videns 
civitatem flevit super eam et velut in auribus ejus praelocutus est haec 
verba: Si agnovisses, inquit, et tu in hac die, quia venient dies super 
te, et circumdabunt
-----------------------------------------------------------
te inimici tui vallo, et circumdabunt te, et perurgebunt te undique, et 
ad solum deducent te, et filios tuos interficient. Sed et rursum tanquam 
de populo dicens: Erit, inquit, necessitas magna super terram, et ira populo 
huic, et cadent in ore gladii, et captivi ducentur in omnes gentes, et 
Hierusalem erit conculcata a gentibus, usquequo compleantur tempora gentium. 
Et iterum: Cum autem videritis circumdari ab exercitu Hierusalem, tunc 
scitote quia appropinquabit desolatio ejus. Comparet nunc unusquisque Domini 
et Salvatoris nostri sermones cum historiographi relatione de bello quod 
gestum est, atque excidio civitatis, et videns miram divinae praesentiae 
virtutem, agnoscat praedicentis divinitatem. Haec quidem Judaeorum genti 
post passionem Salvatoris
-----------------------------------------------------------
justa ultione venerunt, pro eo quod auctorem vitae a semet universa gens 
conclamavit auferri. Colliguntur ergo per omne tempus a decimo quinto anno 
Tyberii Caesaris, et ab exordio evangelicae praedicationis anni quadraginta 
duo, usque ad Vespasiani secundum imperii, quando hoc urbis Hierosolymitanae 
excidium actum est. A captivitate autem quam ab Antiocho perpessi sunt 
anni ducenti triginta octo. Porro a Darii secundo anno sub quo rursum templum 
aedificatum est, anni quingenti nonaginta. A prima autem aedificatione 
templi sub Salomone usque ad novissimam ejus ruinam, quae sub Vespasiano 
facta est, anni 1102. Hic autem coepti operis decrevi primi finem facere 
libri. Ubi legales hostiae pariter cum templo ac populo Judaeorum
-----------------------------------------------------------
sceleratissimo irrecuperabiliter conciderunt.
          b
        
      


        LIBER SECUNDUS.

          CAPUT PRIMUM. Praelocutio de priore libro.

------------------------------------------------------------

          Igitur in priore libro a nativitate usque ad ejus passionem ac 
deinde usque ad templi Hierosolymitani destructionem, populique Judaici 
justa Dei ultione dispersionem, ac diversis mortibus interniciem propter 
passionis Christi Dei hominisque Filii vindictam, ejusque servorum persecutiones 
ac
-----------------------------------------------------------
neces, tam de gestis imperatorum, quamque et de ecclesiasticorum actibus, 
succincto sermone ex diversis auctorum libris colligere curavi.
        

          CAPUT II. De Vespasiani actibus bonis.
Vespasianus igitur, ut praemisimus, cognita Neronis morte, hortatu plurimorum 
regum et ducum maxime Josephi Judaeorum ducis sententia, qui captus
-----------------------------------------------------------
cum in vincula conjiceretur, constantissime dixerat, continuo ab eodem 
se imperatore solvendum, imperium adeptus est. Relictoque ad obsidionis 
Hierosolymorum procurationem filio Tito, per Alexandriam profectus est 
Romam. Sed, cognita interfectione Vitellii, paulisper Alexandriae substitit. 
Titus vero magna ac diuturna obsidione Judaeos premens machinis, cunctisque 
bellicis molibus, non sine multo suorum sanguine, tandem urbem cepit, muros 
Hierosolymitanos solo coaequavit, ac templum diruit totius orbis famosissimum. 
Vespasianus ergo et Titus imperatores magnificum agentes de Judaeis triumphum, 
urbem ingressi sunt. Pulchrum et ignotum antea cunctis mortalibus, inter 
320 triumphos, qui a conditione urbis, usque in id tempus
-----------------------------------------------------------
acti erant, hoc spectaculum fuit, patrem et filium uno triumphali curru 
vectos, gloriosissimam ab his qui Patrem et Filium offenderant victoriam 
reportasse. Qui continuo omnibus bellis ac tumultibus domi, forisque compressis, 
pacem totius orbis praenuntiavit, et Janum geminum obseratis cohiberi claustris 
sexto demum ipsi post Urbem conditam censuerunt. Jure enim idem ultionis 
honos passioni Domini impensus est, qui etiam nativitati fuerat attributus. 
Tunc deinde, sine ullis bellorum tumultibus, in immensum Respublica Romana 
provehitur. Siquidem Achaia, Lycia, Rhodus, Bizantium, Samothracia, Cilicia, 
Commagene, tunc primum redactae in provincias, Romanis judicibus legibusque 
paruerunt. Nono autem imperii ejus anno, tres civitates
-----------------------------------------------------------
Cypri terrae motu corruerunt, et Romae magna pestilentia fuit. Vespasianus 
autem in villa propria circa Sabinos nono anno principatus sui, profluvio 
ventris est mortuus. Huic autem inter caetera bona illud singulare fuit, 
inimicitias oblivisci: adeo ut Vitellii hostis filiam locupletissime dotatam, 
splendidissimo conjungeret viro. Iste exsanguem diu, fessumque terrarum 
orbem, brevi refecit in tempore. Namque primum satellites tyrannidis, nisi 
qui forte atrocius longe processerant, flectere potius maluit, quam excruciatos 
delere, prudentissime ratus nefaria ministeria a pluribus metu curari. 
Hic Romam deformem incendiis ac veteribus ruinis permissam, si dominis 
deesset volentibus aedificandi copia, Capitolium, aedem pacis, Claudii 
monumenta reparavit,
-----------------------------------------------------------
multaque nova instituit per omnes terras, quas jus Romanum tenet. Renovatae 
urbes cultu egregio, viae operibus maximis munitae sunt. Tunc cavati montes 
per Flaminiam sunt prono transgressui, quae vulgariter pertunsa petra vocatur. 
Mille gentes compositae, cum ducentas aegerrime reperisset, exstinctis 
saevitia tyrannorum plerisque, rex Parthorum Vogesses metu solo in pacem 
coactus est. Plura dicere studium coegit imperatoris boni, quem ab Augusti 
morte, post annos sex et quinquaginta Romana respublica exsanguis saevitia 
tyrannorum, ne penitus rueret, assecuta est. Itaque dum ventris eluvie 
effusius urgeretur, assurgens ait: Stantem decet imperatorem excedere terris.
        

          CAPUT III. De operibus magnificis Titi imperatoris.
Titus Vespasiani filius, post patris obitum jura suscepit imperii. Qui 
matre liberta nomine Domitilla genitus imperavit annis duobus et mensibus 
duobus. Qui in utraque lingua peritissimus fuit, et liberalibus disciplinis, 
studio legendi eruditus. Hic ubi patriae curam suscepit, incredibile est 
quantum, quem imitabatur, patrem anteierit, praecipue clementia, liberalitate, 
honorificentia, ac pecuniae contemptu. Nam dum praefecturam praetoriam 
patre imperante adeptus esset, suspectus quidem fuit, pro quibusdam actis, 
Neronis fore imitatorem, si potiretur imperio; sed haec adeo in melius 
conversa sunt, ut ei ita immortalem gloriam contulerint, ut
-----------------------------------------------------------
deliciae atque amor humani generis appellaretur. Denique ut subiit pondus 
regium, Berennicem nuptias suas sperantem regredi domum, et enervatorum 
greges abire praecepit. Hujus tempore mons Hebius in Campania ardere coepit. 
Ex cujus vertice tantum erupit incendium, ut regiones vicinas et urbes 
cum hominibus exureret. Is etiam Titus amphitheatrum Romae aedificavit, 
et in dedicatione ejus quinque millia ferarum occidit. Civitatem vero Aventicum, 
quam pater ejus Vespasianus aedificare coeperat, consummavit, et gloriose 
ornavit, in Gallia Cisalpina. Eamdemque regionem stagno adjacentem, propter 
similitudinem (ut ferunt) Galilaeae Palaestinorum, quam non modico sudore 
ac sanguine devicerat, Galilaeam censuit nuncupari. Sub ejus quoque principatu 
incendium
-----------------------------------------------------------
Romae sine nocturna requie per triduum fuit, lues quoque tanta, quanta 
vix unquam antea fuit. Quibus tamen malis, nullo vexato, pecunia propria 
subvenit, cunctis remediorum generibus, nunc aegrotantes per semetipsum 
reficiens, nunc consolatus suorum mortibus afflictos. Vixit annis 41, et 
in eodem quo pater apud Sabinos agro febri interiit. Hujus mors credi vix 
potest quantum luctum Urbi provinciisque intulerit: adeo, ut eum delicias 
publicas (sicut diximus) appellantes, quasi perpetuo custode orbatum terrarum 
orbem deflerent. Hic enim princeps tantae bonitatis fuit, ut dum quadam 
in coena recordatus fuisset nihil se in illa die cuiquam praestitisse, 
dixerit: Amici, hunc diem perdidimus. Is enim dum ad expugnandam Hierosolymorum 
interiorem
-----------------------------------------------------------
cerneret templi munitionem, quam reclusa multitudo sacerdotum ac principum 
tuebatur, majore vi et mora studuit insistere. Quod tamen postquam in potestatem 
redactum opere atque antiquitate suspexit templum, diu deliberavit utrum 
tanquam incitamentum hostium incenderet, an in testimonium victoriae reservaret. 
Sed Ecclesia Dei jam per totum orbem uberrime germinante, hoc tanquam vacuum, 
nullique usui bono commodum, arbitrio Dei auferendum fuit. Itaque Titus 
imperator ab exercitu pronuntiatus templum Hierosolymis incendit ac diruit. 
Per horum tempora praefatorum principum, post ascensionem Christi, quique 
illustres fuerunt Ecclesiarum doctores, librorum etiam
-----------------------------------------------------------
quos usus legendi tradidit auctores, quas quidem mundi partes apostoli 
ad praedicandum per sortes proprias acceperunt, quibus etiam locis agonizando 
triumphatores aeternam consecuti sunt palmam, succincta brevitate expedire 
conabor. Itaque in priore libro de Petro et Paulo, et utroque Jacobo latius 
disseruimus.
        

          CAPUT IV. Sub praefatis principibus apostolici viri, et reliqui 
doctores sacri, qui tunc floruerunt, quas mundi partes ad praedicandum 
susceperint, et quibus in locis consecuti sint palmam martyrii, per ordinem 
continetur.
Matthaeus, qui et Levi, ex publicano apostolus, primus in Judaea, propter 
eos qui ex circumcisione crediderant, Evangelium Christi Hebraeis litteris
-----------------------------------------------------------
verbisque composuit. Quis autem postea in Graecum transtulerit, non satis 
certum est. Porro, ipsum Hebraicum habetur usque hodie (ut ait Hieronymus) 
in Caesariensi bibliotheca, quam Pamphilus martyr studiosissime conficiens, 
ordinavit. In quo animadvertendum, quod ubicunque evangelista, sive ex 
persona sua, sive ex Domini Salvatoris Scripturae testimoniis abutitur, 
non sequitur LXX translatorum auctoritatem, sed Hebraicam. E quibus illa 
duo sunt: Ex Aegypto vocavi Filium meum, et: Quoniam Nazaraeus vocabitur. 
Is primum in Judaea Evangelizavit, postmodum in Macedonia praedicavit. 
Requiescit in montibus Parthorum.
Andraeas (qui interpretatur decorus) frater Petri, secundum Joannem primus, 
juxta Matthaeum a
-----------------------------------------------------------
primo secundus, in sortem praedicationis Scythiam atque Achaiam accepit, 
in qua etiam civitate cruci suspensus occubuit. Jacobus filius Zebedaei 
frater Johannis IV in ordine, duodecim tribubus quae sunt in dispersione 
gentium scripsit, atque Hispaniae et Occidentalium locorum Evangelium praedicavit, 
et in Occasum mundi lucem praedicationis infudit. Hic ab Herode tetrarcha 
gladio occisus, occubuit, sepultus intra Marmaricam. Thomas Christi Didymus 
nominatus, et juxta Latinam linguam Christi geminus, ac similis Salvatori, 
audiendo incredulus, videndo fidelis, Evangelium praedicavit Parthis, Medis 
et Persis, Hircanisque Bactrianis et Indis, tenens Orientalem plagam, et 
terram gentium penetrans; ibique praedicationem suam usque ad titulum suae 
passionis
-----------------------------------------------------------
perducens. Lanceis enim transfixus, occubuit in Calamina Indiae urbe, ubi 
et sepultus est in honore. Bartholomaeus apostolus, nomen ex Syra lingua 
suscipiens, Lycaoniam in sortem praedicationis accepit, atque Evangelium 
juxta Matthaeum apud Indos in eorum linguam convertit. Ad ultimum in Albano 
majoris urbe Armeniae vivens a Barbaris decoriatur, sicque terrae conditur. 
Judas Jacobi frater in Mesopotamia atque interioribus Ponti evangelizans 
feras et indomitas gentes, quasi belluarum naturas suo sancto dogmate mitigat, 
et fidei Dominicae subjugat. Sepultus est in Nerito Armeniae urbe. Post 
martyrium Jacobi est continuo consecutum civitatis Hierusalem excidium. 
Traditur apostolos, caeterosque
-----------------------------------------------------------
Domini discipulos, qui ad illud tempus reliqui erant, in unum e locis omnibus 
convenisse, simul cum his qui propinqui secundum carnem Domini dicebantur, 
plurimi namque ex his per illud tempus supererant, et habuisse commune 
consilium, quem oporteret dignum successione Jacobi judicari; omnesque 
uno consensu Simonem Cleophae filium decrevisse, cujus mentio in Evangeliis 
facta est, ut episcopatus sedem susciperet. Is namque Simon Zelotes, qui 
primum dictus est Chananaeus, zelo Domini fervens par in cognomento Petri, 
et similis in honore accepit Aegypti principatum, et post Jacobum Justum, 
cathedram (ut diximus) tenuit Hierosolymorum. Post annos autem vitae 120 
meruit sub Trajano per crucem sustinere martyrii passionem. Jacet in Bosphoro. 
Philippus
-----------------------------------------------------------
a Bethsaida civitate, unde et Petrus, de quo in Evangeliis atque in Actibus 
apostolorum digna laudis memoria saepius facta est, cujus etiam filiae 
prophetissae exstiterunt, et mirae sanctitatis ac perpetuae virginitatis, 
ut Ecclesiastica narrat historia, Gallis praedicat Christum, Barbarasque 
gentes, vicinasque tenebris et tumenti Oceano conjunctas, ad scientiae 
lucem, fideique portum deducit. Deinde in Hierapoli Phrygiae provinciae 
urbe crucifixus, lapidatusque obiit, rectoque sepultus cadavere, simul 
cum filiabus suis ibidem requiescit. Matthias de 70 discipulis unus, et 
pro Juda Iscariote duodecim inter apostolos subrogatus, electus sorte, 
et solus sine cognomine, cujus datur Evangelii praedicatio in Judaea. Barnabas 
Cyprius (cum Paulo gentium apostolus ordinatus),
-----------------------------------------------------------
unam ad aedificationem Ecclesiae pertinentem Epistolam composuit, quae 
inter apocryphas legitur. Hic postea propter Johannem discipulum (qui et 
Marcus vocabatur) separatus a Paulo, nihilominus evangelicae praedicationis 
injunctum sibi opus exercuit. Lucas medicus Antiochensis, cujus scripta 
indicant eum fuisse Graeci sermonis non ignarum, fuit sectator apostoli 
Pauli et omnis ejus peregrinationis comes, scripsit Evangelium, de quo 
idem Paulus meminit: Misimus, inquit, cum illo fratrem, cujus laus in Evangelio 
est per omnes Ecclesias. Sic et ad Colossenses: Salutat vos Lucas medicus 
charissimus. Et ad Timotheum: Lucas est mecum solus. Aliud quoque edidit 
volumen egregium, quod titulo apostolicorum Actuum praenotatur. Cujus
-----------------------------------------------------------
historia usque biennium Romae commorantem pervenit Paulum, id est, usque 
ad quartum Neronis annum. Ex quo intelligimus in eadem urbe librum ejus 
esse conscriptum. Igitur Pauli et Teclae et totam baptizatam Leonis familiam, 
inter scripturas apocryphas computemus. Leve enim est ut individuus comes 
apostoli inter caeteras ejus res hoc solum ignoraverit. Sed et Tertullianus 
vicinus illorum temporum refert presbyterum quemdam in Asia nomine Pauli 
convictum apud Johannem, quod auctor esset libri, et confessum se hoc Pauli 
amore fecisse, et loco excidisse. Quidam suspicantur, quotiescunque Paulus 
in Epistolis suis, dicat: Juxta Evangelium meum, Lucam a Paulo didicisse, 
qui cum Domino in carne
-----------------------------------------------------------
non fuerit, sed a caeteris apostolus. Quod et ipse quoque in principio 
voluminis sui declarat, dicens: Sicut tradiderunt nobis, qui a principio 
ipsi viderunt, et ministri fuerunt sermonis. Igitur Evangelium sicut audierat 
scripsit, Acta vero apostolorum sicut viderat ipse conscripsit. Sepultus 
est Constantinopoli, vigesimo Constantii anno, quo ossa ejus cum reliquiis 
Andreae apostoli translata sunt. Marcus evangelista, de quo in priore libro 
disseruimus, ne, ut ferunt, ad sacerdotium moveretur Judaeorum, sibi pollicem 
abscidit: primus tamen Alexandriae cathedram tenuit, primusque Ecclesias 
Aegyptiorum fundavit, tantis doctrinae et continentiae virtutibus florens, 
ut omnes discipuli Christi ejus imitationem sequerentur. Mortuus est octavo 
Neronis anno, placida
-----------------------------------------------------------
quiete sepultus. Timotheus Ephesiorum episcopus, de civitate Listrensium 
patre Graeco, id est, ethnico, matre autem Judaea, ut refert Apostolus, 
dicens: Quae habitavit fides in avia tua Loide, et matre tua Eunica [Al., 
Eutice ], certum autem quod et in te. Hic fuit discipulus Pauli, ejusque 
spiritalis filius, quem puerum proprie secum idem Paulus assumpsit, qui 
pudicus et virgo permansit, quique apud Ephesum in monte qui vocatur Pion 
cum magno honore sepultus quiescit. Titus Pauli discipulus, et in baptismo 
filius, natione Graecus, et gentibus solus a Paulo post Evangelium circumcisus. 
Hunc ad construendas Cretae Ecclesias praefatus reliquit Apostolus, ibique 
in pace defunctus est, atque sepultus Herman, cujus etiam Paulus ad Romanos
-----------------------------------------------------------
scribens, meminit: Salutate Flegunta, Herman, Patrobam, et qui cum eis 
sunt fratres. Asserunt hunc auctorem esse libri qui appellatur Pastoris, 
et apud quasdam Graeciae Ecclesias publice legitur, revera utilis liber, 
multique de eo scriptorum veterum usurpavere testimonia, sed apud Latinos 
pene ignotus est.
Igitur Domini discipuli praedicatores fidei et doctores gentium, dum omnes 
unum sint, singuli tamen certis locis in mundo ad praedicandum partes proprias 
acceperunt. Quod ut breviter repetam, Petrus Romam accepit, Andreas Achaiam, 
Jacobus Hispaniam, Thomas Indiam, Johannes Asiam, Matthaeus Macedoniam, 
Philippus Gallias, Bartholomaeus Lycaoniam, Simon Zelotes Aegyptum, Mathias 
Judaeam,
-----------------------------------------------------------
Jacobus frater Domini Hierusalem, Judas frater Jacobi Mesopotamiam. Paulo 
autem cum caeteris apostolis nulla sors propria traditur, quia in omnibus 
gentibus magister et praedicator eligitur. Nam sicut Petro et reliquis 
circumcisionis apostolatus est datus, ita Paulo praeputii in gentibus. 
Hic tamen septem Ecclesiis et tribus evangelizat discipulis.
        

          CAPUT V. De Josepho historiographo. Et quae de Salvatore protulerit.
Quo etiam tempore Josephus Mathiae filius ex Hierosolymis sacerdos, a Vespasiano 
captus, tum Tito filio ejus relictus est. Hic Romam veniens, septem
-----------------------------------------------------------
libros Judaici belli imperatoribus patri filioque obtulit, qui, et bibliothecae 
publicae traditi sunt, et ob ingenii gloriam statuam quoque Romae meruit. 
Scripsit autem et alios viginti Antiquitatum libros, ab exordio mundi usque 
ad quartum decimum annum Domitiani Caesaris, et duo adversus Appionem grammaticum 
Alexandrinum. Qui sub Caligula missus ex parte gentilium contra Philonem, 
qui etiam librum vituperationem gentis Judaicae continentem scripserat. 
Alius quoque liber ejus qui inscribitur valde elegans habetur, in quo et 
Machabaeorum sunt digesta martyria. Hic in Antiquitatum libro XVIII manifestissime 
confitetur, propter magnitudinem signorum Christum a Pharisaeis interfectum, 
et Johannem Baptistam vere prophetam fuisse, et propter interfectionem
-----------------------------------------------------------
Jacobi apostoli Hierosolymam dirutam. Scripsit autem de Domino in hunc 
modum: Eo tempore fuit Jesus sapiens vir, si tamen virum eum oportet dicere. 
Erat autem mirabilium patrator operum, et doctor eorum qui libenter vera 
suscipiunt. Plurimos quoque tam de Judaeis quam de gentibus sui habuit 
sectatores, credebatur Christus. Cumque invidia nostrorum principum cruci 
eum Pilatus addixisset, nihilominus qui eum dilexerunt, perseveraverunt 
in eo. Apparuit autem eis tertia die vivens. Multa haec et alia mirabilia 
carminibus prophetarum de eo vaticinantibus; et usque hodie gens ab hoc 
vocabulum sortita, non defecit. Refert etiam idem historiographus oraculum 
quoddam in sacris litteris repertum, quod per idem tempus virum designaret 
ex eorum
-----------------------------------------------------------
religione processurum, qui totius orbis potiretur imperio. Cujus oraculi 
praesagium Vespasianum declarare suspicatur. Sed Vespasianus non aliis 
quam illis solis gentibus quae Romano imperio videbantur subditae dominatus 
est, nec de prosapia aut religione Judaeorum processit. Unde justius ad 
Christum haec responsa referuntur, ad quem Pater: Pete a me, et dabo tibi 
gentes haereditatem tuam, et possessionem tuam terminos terrae. Et cujus 
per idem tempus per apostolos suos in omnem terram exierat sonus eorum, 
et in fines orbis terrae verba eorum.
        

          CAPUT VI. De Domitiani superbis gestis.
Igitur Domitianus Vespasiani et Domitillae libertae
-----------------------------------------------------------
filius, germanus Titi, imperavit annis 15. Iste primo clementiam simulans, 
neque adeo iners domi belloque tolerantior videbatur, idcirco Cattos Germanosque 
devicit, jus aequissime dixit, Romae multa aedificia vel coepta, vel a 
fundamentis construxit. Bibliothecas incendio consumptas, petitis undique, 
praesertim ab Alexandria, exemplis, reparavit. Sagittarum tam doctus fuit, 
ut inter patentes digitos extentae manus viri procul positi spicula transvolarent. 
Ab hoc paulatim per omnes scelerum gradus crevit, ut confirmatissimam toto 
orbe Christi Ecclesiam, datis ubique crudelissimae persecutionis edictis 
con vellere auderet. Is in tantam superbiam prolapsus fuit, ut deum sese 
ac dominum vocari, scribi, colique
-----------------------------------------------------------
jusserit. Nobilissimos senatores invidiae simul ac praedae causa, alios 
palam interfecit, alios in exsilium trusit, ibique trucidari imperavit. 
Libidinis intemperantia quidquid cogitari potest fecit. Plurimas urbis 
aedes, destructis populi Romani rebus, exstruxit. Bellum adversus Germanos 
et Dacos per legatos gessit, pari reipublicae pernicie, cum et in Urbe 
ipse senatum populumque laniaret, et foris male circumactum exercitum assidue 
hostes caede conficerent. Nam quanta fuerint Diurpanei Dacorum regis cum 
Fusco duce praelia, quantaeque Romanorum clades, longo textu evolverem, 
nisi C. Tacitus, qui hanc historiam diligentissime contexuit, de reticendo 
interfectorum numero, et Salustium Crispum et alios auctores quamplurimos 
sanxisse et idem seipsum
-----------------------------------------------------------
potissimum elegisse dixisset. Domitianus tam pravissima elatus jactantia, 
sub nomine superatorum hostium de exstinctis legionibus triumphavit, idemque 
efferatus superbia, qua se deum coli vellet, persecutionem in Christianos 
agi, secundus a Nerone imperavit.
        

          CAPUT VII. De prosapia David, et propinquis Christi ab illo requisitis.
Inter Judaeos quoque acerbitate tormentorum et cruentissimae quaestionis 
exquiri genus David atque interfici praeceptum est, dum prophetis sanctis 
invidetur, et creditur quasi adhuc futurus esset ex semine David qui regnum 
possit adipisci. Verebatur et ipse terreno privari regno a Domino Christo, 
sicut Herodes
-----------------------------------------------------------
ejus audita nativitate. Unde perquiri jusserat regalem David prosapiam 
ad mortem, vel Christi secundum carnem propinquos. Tunc quidam de posteritate 
David delati sunt ad Caesarem. Ergo interrogati a Domitiano si essent ex 
familia David et propinqui Christi, confessi sunt se esse. Tunc quaesivit 
ab eis quantis possessionibus vel quantis essent facultatibus praediti, 
at illi responderunt quod utrisque non amplius esset in bonis a novem millibus 
denariis. Ex quibus singulis pars media proportione deberetur, nec hoc 
sibi in pecuniis subsistere, sed in aestimatione terrae, quae eis esset 
in quadraginta minus uno jugeribus constituta, quam suis manibus excolentes, 
vel ipsi alerentur, vel tributa dependerent; simul et testes ruralis et 
diurni operis manus labore
-----------------------------------------------------------
rigidas et callis obduratas praeferebant. Interrogati vero de Christo quale 
sit regnum ejus, vel qui ipse, aut unde, aut quando venturus, responderunt 
quod non hujus mundi regnum, neque hujus terrae ei designetur imperium, 
sed quia coeleste ei regnum per angelorum ministeria in consummationes 
saeculi praeparetur, quando scilicet adventans in gloria, de vivis ac mortuis 
judicabit, et restituet unicuique pro factis ac meritis suis. Ad haec Domitianus, 
cum neque in eis quidquam criminis inveniret, et vilitatem eorum quam maxime 
contemneret, abire eos liberos jubet, sed et persecutionem quam adversus 
Ecclesias agitari jusserat, datis rursum compescit edictis. Illi vero dimissi 
ab eo, vel martyrii merito, vel tantae
-----------------------------------------------------------
propinquitatis Christi praerogativa, pacis jam tempore duces Ecclesiae 
effecti, usque ad Trajani tempora permanserunt. Haec quidem Egesippus, 
sed et Tertullianus de Domitiano similia refert, dicens: Tentavit aliquando 
et Domitianus simile aliquid, portio Neronis de crudelitate, sed quasi 
homo destitit cito, ut etiam eos quos in exsilium miserat revocaret. Itaque 
Domitiani uxor augusta appellatur decreto senatus. Titus inter deos refertur. 
Is etiam Domitianus templum sine admistione lignorum construxit. Idem tantae 
superbiae fuit, ut aureas et argenteas statuas sibi in Capitolio poni jusserit, 
sub quo Brutius plurimos Christianorum martyrio confecit. Inter quos et 
F. Domitillam F. Clementis consulis ex sorore neptem in insulam Pontianam 
relegatam
-----------------------------------------------------------
deportari jusserat, quia se Christianam esse testata sit. Tunc et apostolus 
Johannes, in Pathmum insulam relegatus, Apocalypsim vidit. Multa etiam 
signa eo tempore atque portenta Romae et toto orbe facta sunt. Continuo 
tamen Domitianus crudeliter in palatio a suis interfectus est. Cujus cadaver 
ignominiosissime exportatum atque sepultum est.
        

          CAPUT VIII. De Nervae operibus bonis, et Trajani gestis mirabilibus.
Post Domitianum vero Nerva suscepit principatum: sub quo omnes quidem honorum 
tituli qui in Domitianum collati fuerant detrahuntur. Revocari autem quicunque 
ab eo in exsilium trusi sunt ac recipere facultates ex senatusconsulto 
jubentur. De quibus singulis testimonium perhibent qui gesta illorum
-----------------------------------------------------------
temporum conscripserunt. Tunc igitur apostolum Joannem de insula Ephesum 
quasi ad scholam propriam redisse, nostrorum scriptores declarant. Namque 
Nerva Trajanum in liberi locum, inque partem imperii adoptavit. Qui dum, 
suggerente ira, contra quemdam regulum clamaret, sudore correptus est. 
Quo refrigescente, horror corporis nimium iniquum febri praebuit, nec multo 
post vitam finivit, anno aetatis sexagesimo tertio. Cujus corpus a senatu 
ut quondam Augusti honore delato, in sepulcro Augusti sepultum est. Eodem 
quo interiit die solis defectio facta est. Imperavit annum unum et menses 
quatuor. Iste tributa relaxavit multa, afflictas civitates relevavit. Puellas 
puerosque natos parentibus egestosis sumptu publico per Italiae oppida
-----------------------------------------------------------
ali jussit. Trajanus post Nervam suscepit imperium, apud Agrippinam nobilem 
coloniam Galliae, habens diligentiam in re militari, in civilibus lenitatem, 
in sublevandis civitatibus largitionem. Cumque duo sint quae ab egregiis 
principibus exspectentur, sanctitas domi, in armis fortitudo, in utroque 
prudentia, tantus erat in eo maximarum rerum modus, ut quasi temperamento 
quodam virtutes miscuisse videretur, nisi quod cibo vinoque paululum deditus 
erat: liberalis in amicos, et tanquam vitae conditione par societatibus 
perfrui. Qui ut insignia imperii est adeptus mox Germaniam trans Rhenum 
in pristinum statum reduxit, trans Danubium multas gentes subegit. Regiones 
autem trans Eufratem
-----------------------------------------------------------
et Tigrim sitas provincias fecit: Seleuciam et Thesifontem, et Babylonem 
occupavit et tenuit. In mari Rubro classem instituit: ut per eam Indiae 
fines vastaret. Hinc Trajanus Armeniam, Assyriam, Mesopotamiam fecit provincias. 
Sub quo Judaei in seditionem versi, uno tempore, quasi rabie efferati, 
per diversas terrarum partes exarserunt. Nam et per totam Libyam adversus 
incolas atrocissima bella gesserunt. Quae adeo tunc interfectis cultoribus 
desolata est, ut nisi postea Adrianus imperator collectas illuc aliunde 
colonias deduxisset, vacua penitus terra abraso habitatore mansisset. Aegyptum 
voro totam, et Cyrenem, et Thebaidam, cruentis seditionibus turbaverunt. 
In Alexandriam autem commisso praelio, victi et attriti sunt. In Mesopotamia
-----------------------------------------------------------
quoque rebellantibus, jussu imperatoris, bellum illatum est. Itaque multa 
millia Judaeorum vasta caede deleta sunt. Sane Salaminam urbem Cypri, interfectis 
omnibus accolis, deleverunt. Igitur Trajanus, errore deceptus, omnia bona 
sua in persecutione Christianorum foedavit. Nam tertius a Nerone Christianos 
persequitur, repertos cogi ad sacrificandum idolis, detrectantes autem 
interfici jussit. Sub quo multi nobiliter ad palmam pervenerunt martyrii 
pluresque interfecti fuissent, ni relatu Plinii Secundi, qui inter caeteros 
judices persecutor datus fuerat, admonitus. Qui dum quamdam regeret provinciam, 
et in magistratu suo plurimos Christianorum interfecisset, multitudine 
eorum perterritus, scripsit Trajano quid facto opus esset, nuntians
-----------------------------------------------------------
ei praeter obstinationem non sacrificandi, et antelucanos coetus, ad canendum 
cuidam Christo ut Deo, ejusque confessionem, nihil contrarium Romanis legibus 
facere; praeterea ad confoederandam eorum disciplinam, vetari ab his homicidia, 
furta, adulteria, perjuria, latrocinia, et his similia, tantaque eos esse 
fiducia innocentis confessionis, ut ne mortem quidem gravem ac formidolosam 
paveant. Illico imperator rescriptis lenioribus temperavit edictum. Hoc 
quidem genus hominum inquirendum non esse, oblatos vero puniri censuit. 
Is vero Plinius Secundus orator et historiographus insignis habetur: cujus 
plurima ingenii exstant opera. Verumtamen continuo Romae aurea domus, a 
Nerone totis impensis rebusque privatis civium condita, repentino conflagravit
-----------------------------------------------------------
incendio, ut intelligeretur missa etiam ab alio persecutio, in ipsius potissime 
monumentis a quo primum exorta esset, atque in ipso auctore puniri. Terraemotu 
quatuor urbes Asiae subversae, Elea, Mirina, Pythane, Cyme; et Graeciae 
civitates duae, Opintiorum et Oritorum; tres Galatiae civitates eodem terraemotu 
dirutae: Pantheon Romae fulmine concrematum; terraemotus in Antiochia pene 
totam subruit civitatem. Ergo Trajanus apud Seleuciam urbem Isauriae profluvio 
ventris exstinctus est, anno aetatis sexagesimo tertio, qui imperavit annis 
20. Cujus ossa in urna aurea sunt relata, et in foro sub columna ejus nominis 
posita. Imperatorum solus omnium intra Urbem sepultus est.
        

          CAPUT IX. De Joannis evangelistae mirabilibus et obitu.
Ad cujus usque tempora perduravit in corpore Joannes apostolus et evangelista, 
filius Zebedaei, frater Jacobi, virgo electus a Domino, atque inter caeteros 
magis dilectus. Qui etiam supra pectus magistri recumbens, et Evangelii 
sui fluenta de ipso sacri Dominici pectoris fonte potavit, et quasi unus 
de paradisi fluminibus verbi Dei gratiam in toto terrarum orbe diffudit, 
quique in locum Christi, Christo jubente, successit, dum suscipiens matrem 
magistri discipulus, etiam ipse pro Christo alter quodammodo derelictus 
est filius. Hic dum Evangelium Christi in Asia praedicaret, a Domitiano 
Caesare in Pathmos insula metallo relegatur, ubi etiam positus
-----------------------------------------------------------
Apocalypsim scripsit. Interfecto autem Domitiano, a senatu exsilio resolutus, 
recessit Ephesum, ibique ad haereticorum refutandas versutias, efflagitatus 
ab Asiae episcopis, Evangelium novissimus edidit. Qui usque ad ultimum 
pene vitae suae tempus, absque ullius scripturae indiciis Evangelium praedicasse 
dicitur. Sed cum horum trium Evangeliorum etiam ad ipsum notitia pervenisset, 
probasse quidem dicitur fidem et veritatem dictorum, deesse tamen vidit 
aliqua, et ea maxime quae primo praedicationis suae tempore Dominus gesserat. 
Certum est enim quod in superioribus tribus evangelistis haec videntur 
sola contineri, quae in eo gesta sunt anno quo Joannes Baptista, vel inclusus 
est in carcere vel punitus. Denique si observes statim in initiis narrationis, 
posteaquam
-----------------------------------------------------------
refert Matthaeus de quadraginta dierum jejunio, et de tentatione ejus, 
continuo subjicit, dicens: Audiens autem quia Joannes traditus est, discessit 
de Judaea, et venit in Galilaeam; sed et Marcus simul: Posteaquam, inquit, 
traditus est Joannes, venit in Galilaeam. Lucas vero etiam priusquam incipiat 
aliquid de actibus referre Jesu, dicit quia adjecit Herodes super omnia 
mala quae gesserat et conclusit Joannem in carcere. Quia, inquam, ab his 
haec videbantur omissa, rogatus dicitur Joannes apostolus, ut ea quae praeterierant 
priores ante traditionem Joannis Salvatoris gesta conscriberet, et ideo 
dicit in Evangelio suo: Hoc fecit initium signorum Jesus. Et iterum in 
alio loco indicat, dicens: Nondum enim Joannes erat missus in carcerem. 
Ex quibus
-----------------------------------------------------------
constat quod ea antequam Joannes traderetur quae a Jesu fuerant gesta describit; 
et ideo si quis diligentius haec consideret, evidenter inveniet non sibi 
Evangelia dissonare, sed alterius temporis gesta esse quae scribit Joannes, 
alterius vero quae caeteri. Unde quia nativitatem secundum carnem Salvatoris, 
vel Matthaeus, vel Lucas descripserant, reticuit haec Joannes et a theologia 
atque ab ipsa ejus divinitate sumpsit exordium: quae pars sine dubio ipsi 
velut eximio per sanctum Spiritum reservata est. Cujus quidem Joannis, 
inter alias virtutes, magnitudo signorum haec fuit. Mutavit in aurum silvestres 
frondium virgas, littoreaque saxa in gemmas. Item gemmarum fragmina in 
propriam reformavit naturam.
-----------------------------------------------------------
Viduam quoque ad precem populi suscitavit, ac redivivum juvenis corpus 
revocavit: bibens lethiferum haustum non solum evasit periculum, sed eodem 
prostratos populos in vitae reparavit statum. Juvenem etiam quemdam puerum 
elegantem cuidam episcopo commendaverat; sed minime is ejus disciplinis 
acquiescens, in tantum per incrementa malorum flagitiosus effectus, ut 
omnes illos qui prius magistri criminum illi fuerant, discipulos faceret, 
et latronum atque praedonum dux et violentus princeps existeret. Hunc mirabiliter, 
ut Eusebius refert, ad Ecclesiam revocat apostolus; et indesinenter pro 
eo orationes fundens, et cum ipso pariter ducens crebra jejunia, indulgentiam 
a Deo, quam ei pollicitus fuerat, expetebat. Sed et variis sermonum consolationibus,
-----------------------------------------------------------
velut quibusdam praecantationibus, efferos et exterritos ejus animos mitigabat: 
nec prius abstitit, quam eum in omnibus emendatum etiam Ecclesiae praefecerit, 
praebens per hoc magna exempla verae poenitentiae, et documentum ingens 
novae regenerationis, atque insignia quaedam et tropaea visibilis in eo 
resurrectionis ostendens. Hic autem anno sexagesimo septimo post passionem 
Domini Salvatoris sub Trajano principe longo jam vetustatis senio fessus, 
cum diem transmigrationis suae imminere sibi sentiret, jussisse fertur 
effodere sibi sepulcrum, atque inde valedicens fratribus, facta oratione, 
vivens tumulum introivit. Deinde in eo tanquam in lectulo requievit. Unde 
accidit ut quidam eum vivere asserant, nec mortuum in sepulcro,
-----------------------------------------------------------
sed dormientem jacere conjicerent, maxime pro eo quod illic terra sursum 
ab imo scaturiens, ad superficiem sepulcri conscendit, et quasi flatu quiescentis 
deorsum ad superiora pulvis ebulliat. Quievit autem apud Ephesum, Kalend. 
Januar.
        

          CAPUT X. De Clemente et ejus virtutibus, qui sub Trajano passus 
est.
Qua tempestate hostis antiquus omnium bonorum inimicus, invidens saluti 
hominum, dolens fidem veritatis ac religionis cultum universum illustrasse 
orbem, hac de re Trajanum jam praefatum principem ad insequendos veri luminis 
praedicatores ac cultores exstirpandos incitavit. Sub quo per universum 
orbem Romanum multi clara confessione Christi coronati
-----------------------------------------------------------
sunt, ex quibus aliquorum memoriam huic operi inserere libuit. Itaque Clemens, 
de quo apostolus Paulus ad Philippenses scribens ait: Cum Clemente et caeteris 
cooperatoribus meis, quorum nomina scripta sunt in libro vitae, quartus 
post Petrum Romae episcopus, siquidem secundus Linus fuit, tertius Anacletus 
fuit; tamen et sunt plerique Latinorum qui secundum post apostolum fuisse 
putent Clementem. Scripsit ex persona Romanae Ecclesiae ad Ecclesiam Corinthiorum 
valde utilem epistolam, et quae in nonnullis locis etiam publice legitur.
Quae mihi videtur characteri Epistolae quae sub Pauli nomine ad Hebraeos 
fertur convenire. Sed et multis de eadem epistola non solum sensibus, sed
-----------------------------------------------------------
juxta verborum quoque ordinem abutitur: omnino grandis in utraque similitudo 
est. Fertur et secunda ejus nomine epistola, quae a veteribus reprobatur, 
et disputatio Petri et Appionis, longo sermone conscripta, quam Eusebius 
in tertio Ecclesiasticae historiae volumine coarguit. Idem namque fidelissime 
apostolicam doctrinam beatissimus Clemens est secutus. Postquam vero sedem 
episcopalem Romanae Ecclesiae tenuit, ab omnibus diligebatur, non solum 
Christianis propter insignia virtutum et excellentiam doctrinae, optimorumque 
morum mansuetudinem et largitatem, sed etiam a paganis et Judaeis. Qui 
plurimis praedicationum floribus ac virtutibus pollens, Domicillam virginem 
neptem Domitiani principis, sponsam Aureliani imperatoris, Nervae amici, 
credentem
-----------------------------------------------------------
in Christo, sacro velamine ad integritatis perseverantiam consecravit: 
pro qua confessione exsilio est damnata. Theodoram vero Sisinnii potentis 
ac nobilis viri conjugem, conversam a simulacris, Deo castitatis propositum 
profiteri docuit, per quam etiam, juxta Apostoli vocem, fidelem conjugem 
et ipse Sisinnius conversus est ad fidem Christi, quamvis prius zelo conversae 
uxoris caecitatem et surditatem incurrisset. Sed per fidem mulieris et 
beati Clementis intercessionem, restituta sunt ei omnia corporis officia, 
et baptismatis gratiam est consecutus. Computati sunt autem hi qui cum 
eo baptizati sunt viri cum mulieribus et infantibus quadringenti viginti 
tres. Per hunc autem Sisinnium, multi nobiles et imperatoris amici conversi 
sunt ad
-----------------------------------------------------------
Christum. Igitur idolorum custodes, videntes innumerabilem multitudinem 
Christo credere, magno livore tacti, commoverunt patronos regionum, et, 
data eis pecunia, seditionem nomini Christiano excitaverunt. Quam ob causam 
in exsilium B. Clemens detrusus est, trans mare Ponticum, in eremo quae 
adjacet civitati Cersonae, provinciae Liciae, ubi ad duo millia ad secanda 
saxa Christianos diuturna relegatione damnatos invenit. Et cum multa eis 
consolationibus et patientiae verba intimasset, didicit ab eis quod a sexto 
milliario aquam sibi humeris apportarent. Tunc S. Clemens dixit: Oremus 
Dominum Jesum, ut confessoribus suis fontis in isto loco venas aperiat; 
et qui percussit petram in monte Sina, et fluxerunt aquae in satietatem, 
ipse nobis laticem
-----------------------------------------------------------
affluentem aperiat. Cumque oratione completa hinc inde circumspiceret, 
vidit agnum stantem, qui, pede dextro erecto, quasi locum sancto Clementi 
ostenderet. Tunc S. Clemens intelligens Dominum Jesum Christum esse, quem 
solus respiceret, et praeter ipsum alius non videret, perrexit ad locum, 
et dixit: In nomine Patris, et Filii, et Spiritus sancti, in isto loco 
percutite. Sed cum omnes per gyrum rastris effoderent, et non ipsum locum, 
in quo agnus stabat contingerent, accepto brevi surculo S. Clemens levi 
ictu locum sub pede agni percutiens, fontem affluentibus venis ornatum 
aperuit. Qui subito impetu evomens fluvium fecit. Tunc universis gaudentibus 
beatus Clemens responsorium dixit: Fluminis impetus
-----------------------------------------------------------
laetificat civitatem Dei; ad istam autem famam confluxit omnis provincia; 
et venientes universi ad doctrinam sancti Clementis, convertebantur ad 
Dominum Jesum Christum; ita ut in die una quingentae animae seu amplius 
baptizati in nomine Patris, et Filii, et Spiritus sancti, perfecti in fide 
Christiana abscederent. Per totam autem provinciam intra unum annum a credentibus 
75 ecclesiae fundatae sunt, et omnia templa diruta sunt, omniaque idola 
confracta.
Post annos autem tres, paganis insistentibus, tam ambitiosa relatio cucurrit 
ad imperatorem Trajanum, ut dicerent ibi per Clementem innumerabilem Christianorum 
populum accrevisse. Et missus est quidam Arsidianus nomine, qui multos 
Christianorum
-----------------------------------------------------------
diversis poenis occiderat. Et dum videret Arsidianus omnes gaudentes ad 
passionem accedere, cessit multitudini, et solum Clementem episcopum cogebat 
ad sacrificandum. Et cum videret illum sic fixum in Domino, ut penitus 
moveri non posset, dixit ad suos: Perducatur ad mare, et ligetur ei ad 
collum ancora et praecipitetur in medio mari, ut non possint populi Christiani 
hunc pro deo colere. Quod cum factum fuisset, omnis multitudo Christianorum 
flebat. Et flentibus illis, dixerunt Cornelius et Phoebus discipuli ejus: 
Omnes unanimes oremus, ut ostendat nobis Dominus martyris sui exuvias. 
Orantibus autem populis, recessit mare in sinu suo, per tria fere millia. 
Et ingressi per siccum populi invenerunt in medio in arca saxea corpus 
sancti Clementis positum,
-----------------------------------------------------------
ita ut anchora cum qua missus est, juxta eum esset posita. Revelatum est 
autem discipulis ejus ut non inde tollerent corpus ejus. Quibus etiam hoc 
intimatum est quod omni anno die passionis ejus recedat mare per septem 
dies advenientibus, et siccum iter praebeat. Quod ad laudem nominis sui 
facit Dominus fieri usque in hodiernum diem. Hoc autem ut factum est, omnes 
gentes per gyrum crediderunt in Christum. Idem namque beatissimus Clemens 
suis refert scriptis qualiter ad fidem perveniret Christi, et discipulus 
Petri ac individuus comes haeret. Ait enim inter caetera: Dum esset hic 
comes optima immortalitatis cupido, ut post rerum exitus docuit, et gratia 
Dei omnipotentis ostendit, haec me animi intentio ad inquisitionem veritatis, 
et ad agnitionem
-----------------------------------------------------------
verae lucis adduxit. Cum his ego cogitationis meae aestibus agitarer, fama 
quidem sensim in imperio Tyberii Caesaris initio ex Orientis partibus sumpto 
pervenit ad nos; et per singula convalescens, velut a Deo bonus quidam 
nuntius missus universum replebat orbem, nec patiebatur divinam voluntatem 
silentio tegere.
Diffundebatur ergo per singula loca quod esset in Judaea quidam qui regnum 
Dei evangelizaret Judaeis: idque percepturos diceret eos qui mandatorum 
suorum et doctrinae instituta servassent, ut autem sermo ejus fide dignus 
ac divinitatis plenus esse crederetur, virtutes multas et signa efficeret. 
Denique in urbe per loca conventus fieri coepit, et
-----------------------------------------------------------
de hoc sermone tractare: quisnam esset is qui apparuit, qui velut a Deo 
hominibus detulisset nuntium, donec sub eodem anno, vir quidam astans in 
urbis loco celeberrimo proclamaret ad populum, dicens: Audite me, o cives 
Romani, Filius Dei adest in partibus Judaeae, promittens omnibus volentibus 
audire vitam aeternam, si qui tamen secundum voluntatem ejus actus suos 
direxerint. Propter quod convertimini a malis ad bona, et a temporalibus 
ad aeterna, agnoscite unum Deum esse, coeli terraeque rectorem, in cujus 
estis aspectibus vos, qui injuste mundum ejus habetis. Sed si convertimini 
et agitis poenitentiam, ad futurum saeculum venientes, et aeterni effecti, 
ineffabilibus ejus bonis perfruemini. Erat enim vir iste qui haec loquebatur,
-----------------------------------------------------------
natione Hebraeus, nomine Barnabas: qui se etiam unum ex discipulis ejus 
esse dicebat, missumque ad hoc ut haec volentibus indicaret. Quibus ergo 
auditis, cum reliqua multitudine sequi eum coepi, et audire quae diceret: 
intelligebam sane quod simpliciter et absque ullo docendi fuco quae audisset 
a Filio Dei, vel vidisset, exponeret. Tunc secutus Barnabam ab Urbe, veni 
Caesaream; ibique reperto Petro, a quo benigne susceptus, et cujus praedicationibus 
ac virtutibus magnis, honestate et sanctitate delectatus, exinde per singulas 
quasque urbes in praedicationis sermone comes ei in omnibus fui, usquedum 
veniret in diebus Claudii Caesaris, id est, secundo anno regni ejus post 
episcopatum Antiochensis Ecclesiae, ab Antiochia in urbem
-----------------------------------------------------------
Romam, ad expugnandum Simonem Magum. De cujus initio conversionis, haec 
sufficiant huic operi.
        

          CAPUT XI. De Simeone Cleophae filio, ac de Ignatio Antiochenae 
Ecclesiae episcopo, qui sub Trajano passus est.
Quo in tempore etiam Simeon Cleophae filius, quem secundum Hierosolymis 
ordinatum episcopum supra docuimus, per martyrium carnis vinculis resolutus 
est. Horum astipulator ipse ille est Egesippus, quem jam produximus testem. 
Is ergo refert quod a quibusdam haereticis accusatus sit supradictus vir 
tanquam Christianus, et multis suppliciis afflictatus per multos dies, 
ita ut etiam judex
-----------------------------------------------------------
ipse cum amicis suis de ejus patientia miraretur, et ad ultimum juberet 
simili eum quam Dominus pertulit passione vitam finire, cum esset annorum 
120 sub Trajano Caesare, apud Atticum consularem.
Quod autem Simeon fuerit unus ex ipsis adjutoribus Domini, vel longaevitas 
ejus indicio est, vel Evangeliorum fides, ubi etiam mater ejus Maria Cleophae 
uxor fertur. Qua tempestate Ignatius Antiochenae Ecclesiae tertius post 
Petrum episcopus, persecutionem commovente Trajano, damnatus ad bestias, 
Romam vinctus mittitur. Cumque navigans Smyrnam venisset, ubi Polycarpus 
auditor Joannis apostoli erat, scripsit unam epistolam ad Ephesios,
-----------------------------------------------------------
alteram ad Magnesianos, tertiam ad Trallenses, quartam ad Romanos.
Et inde egrediens, scripsit ad Philadelphinos, et ad Phinerneos, et proprie 
ad Polycarpum, commendans illi Antiochensem Ecclesiam, in qua et de Evangelio 
quod ab Hieronymo translatum est, sub persona Christi ponit testimonium, 
dicens: Ego vero et post resurrectionem in carne eum fuisse scio, et credo 
quia scio; et quando venit ad Petrum et ad eos qui cum Petro erant, dixit 
eis: Ecce palpate me et videte, quia non sum daemonium incorporale. Et 
statim tetigerunt eum et crediderunt.
Dignum autem mihi videtur, quia tanti viri fecimus mentionem, de Epistola 
ejus, quam ad Romanos
-----------------------------------------------------------
scripsit, pauca ponere: De Syria usque Romam pugnavi ad bestias in mari 
et in terra, nocte et die, ligatus cum decem leopardis, hoc est militibus, 
qui me custodiunt. Quibus et cum benefeceris, pejores fiunt: iniquitas 
autem eorum, mea doctrina est; sed non idcirco justificatus sum. Utinam 
fruar bestiis quae mihi praeparatae sunt! Quas et oro veloces mihi esse 
ad interitum, et illiciam ad comedendum me, ne sicut aliorum martyrum non 
audeant corpus meum attingere. Quod si venire noluerint, ego vim faciam, 
ego me ingeram ut devorer. Ignoscite mihi, filioli, quid mihi prosit ego 
scio, quia nunc incipio esse discipulus Christi, nihil de his quae videntur 
desiderans, ut Christum Jesum inveniam. Ignis, crux, bestiae, confractio 
ossium membrorumque divisio,
-----------------------------------------------------------
et totius corporis contritio, et tormenta diaboli, in me veniant, tamen 
ut Christo fruar. Cumque jam damnatus esset ad bestias, et ardore patiendi 
rugientes audiret leones: Frumentum, inquit, Christi sum, dentibus bestiarum 
moliar, ut panis mundus inveniar. Passus est anno undecimo Trajani; reliquiae 
corporis Antiochiae jacent, extra portam Daphniticam in coemeterio.
Igitur Egesippus refert quod usque ad haec tempora virgo munda et immaculata 
permansit Ecclesia: corruptoribus veritatis, et divini verbi temeratoribus, 
aut nusquam omnino exstantibus, aut etiam si qui forte fuerant, in occultis 
et abditis terrae delitescentibus. Ut vero apostolorum chorus et omnis 
illa aetas, quae a Domino susceperat vivae vocis auditum,
-----------------------------------------------------------
de hac luce discessit, tum velut in vacuam domum falsae doctrinae impius 
se error immersit, et tanquam ubi nullus jam divini census defensor existeret, 
nudato, ut aiunt, capite, corripientes arma mendacii, oppugnare apostolicam 
veritatem nituntur. Sed istud bellum intrinsecus gerebatur, persecutionum 
vero extrinsecus pondus urgebat Ecclesiam. Unde et immensae catervae martyrum 
quotidie jugulabantur.
        

          CAPUT XII. De Hadriano principe, et quae sub eo gesta sunt. Eo 
tempore Quadratus et Aristides seu Agrippa doctores fuerunt.
Helius Hadrianus consobrinae Trajani filius, duodecimus
-----------------------------------------------------------
ab Augusto principatum adeptus, imperavit annis 22. Hic Graecis litteris 
impensius eruditus, Atheniensium studia moresque hausit. Qui in omnibus 
disciplinis instructus, ita ut canendi, psallendi, medendi, pingendi, scientiam 
haberet, et omnia quae vellet ex metallo et marmore fingendi. Qui dum esset 
musicus, arithmeticus, geometricus, acer nimis ad lacessendum pariter et 
respondendum, omnes provincias peragrans, subversam a Romanis Alexandriam 
publicis restauravit impensis.
Tributa urbium plurima relaxavit, chartis publice incensis, a tributis 
liberos fecit plurimos. Atheniensibus leges petentibus, ex Draconis et 
Solonis reliquorumque libris jura composuit. Eo tempore Judaei in arma 
versi, Palaestinam depopulati sunt, tenente
-----------------------------------------------------------
provinciam Timo Rufo, cui ad opprimendos rebelles Hadrianus misit exercitum. 
Hic Hadrianus per Quadratum discipulum apostolorum et Aristidem Atheniensem, 
virum fide et sapientia plenum, et per Serenum Granium legatum, libris 
de Christiana religione compositis instructus atque eruditus praecepit 
per epistolam ad Minutium Fundanum proconsulem Asiae datam, ut nemini liceret 
Christianos, sine objectu criminis aut probatione damnare. Idemque continuo 
pater patriae in senatu ultra morem majorum appellatur, et uxor ejus Augusta. 
Is tamen tantae eruditionis imperator, nec caruit vitiis, qui in amore 
puerorum continens minime fuit. Unde et Antinoum puerum eximiae pulchritudinis 
intantum dilexit, ut ei templa et sacerdotes constitueret, et
-----------------------------------------------------------
urbem ex ejus homine vocitaret. Trajani quoque invidens gloriae, de Assyria, 
Mesopotamia, Armenia, quas ille provincias fecerat, revocavit exercitus. 
Etenim cum insignes et plurimas aedes Athenis fecisset, agonem edidit, 
biblithecamque miri operis exstruxit. Hadrianus enim rempublicam justissimis 
legibus ordinavit, bellum contra Sauromatas gessit et vicit. Judaeos sane 
perturbatione scelerum suorum exagitatos, et Palaestinam provinciam quondam 
suam depopulantes, ultima caede perdomuit, ultusque est Christianos. Cochebas 
namque dux Judaicae factionis nolentes sibi Christianos adversum Romanum 
militem ferre subsidium, omnimodis cruciatibus necat. Bellum Judaicum quod 
in Palaestina gerebatur, finem accepit rebus Judaeorum penitus oppressis.
-----------------------------------------------------------
Ex quo tempore etiam introeundi eis Hierosolymam licentia ablata est, primum 
Dei nutu, sicut prophetae vaticinati sunt, deinde Romanis interdicentibus, 
Christianis tantum civitate permissa, quam ipse in optimum statum murorum 
exstructione reparavit et Heliam Hadrianus vocari de praenomine suo praecepit; 
et in fronte ejus portae qua Bethlehem egreditur sus sculptus in marmore, 
significans Romanae potestati subjacere Judaeos. Igitur usque ad hoc tempus 
excidii, quo Judaei iterum deficientes, a Romanis magnis rursum praeliis 
subjugati sunt, ac pene deleti, Hierosolymis quindecim episcoporum successiones 
tradunt esse decursas, eo quod valde ad breve tempus mortis celeritate 
praerepti,
-----------------------------------------------------------
sacerdotio singuli quoque perfuncti. Quos omnes aiunt Hebraeos antiquae 
originis exstitisse, et scientiam fideliter recepisse, et ideo incunctanter 
ab his qui poterant de fidei merito judicare sacerdotio quoque visos esse 
dignissimos, quippe cum omnis tunc Ecclesia ex Hebraeis fidelibus coacervata 
firmataque videretur, incipientibus ab apostolis, et perdurantibus usque 
ad illud tempus excidii. Igitur quia sub idem tempus assumi episcopos ex 
circumcisione cessatum est, necessarium videtur omnes a primo usque ad 
id tempus enumerare pariter sacerdotes. Primus itaque Jacobus, qui Domini 
frater est nominatus; post hunc Simeon electus est; tertius Justus; Zachaeus 
quartus; deinde Tobias quintus; et Benjamin sextus; ac septimus Joannes; 
tum
-----------------------------------------------------------
Matthias, quem Philippus excepit; cui decimus Seneca subrogatus est; Justus 
exinde; ac duodecimus Levi; post hunc Ephrem; inde decimus quartus Joseph, 
ac ultimus omnium Judas. Isti sunt fere omnes qui Hierosolymis episcopi 
ab apostolis ad illa usque tempora quae superius designavimus plebi illi 
ex circumcisione praefuerunt. Tunc Hierosolymis primus ex gentibus constituitur 
episcopus Marcus, cessantibus his qui fuerant ex circumcisione.
Ergo Hadrianus morbo intercutis aquae apud Baias moritur, major sexagenario. 
Igitur sub Hadriano praedicto principe, Quadratus, apostolorum discipulus, 
Publio Athenarum episcopo ob Christi martyrium coronato, in locum ejus 
constituitur, et Ecclesiam
-----------------------------------------------------------
grandi terrore dispersam fide et industria sua congregat. Cumque Hadrianus 
exegisset hiemem in Athenis invisendo Eleusina, et omnis pene Graeciae 
sacris initiatus, dedisset occasionem his qui Christianos oderant, absque 
praecepto imperatoris vexare credentes, porrexit ei librum pro nostra religione 
compositum, valde utilem, plenum rationis et fidei, et apostolica doctrina 
dignum: in quo et antiquitatem suae aetatis ostendens, ait plurimos a se 
esse visos qui sub Deo variis in Judaea pressi calamitatibus sanati fuerant, 
et qui mortui erant surrexerant. Aristides Atheniensis philosophus eloquentissimus, 
et sub pristino habitu discipulus Christi, volumen composuit nostri dogmatis 
rationem continens, eo tempore quo et Quadratus Hadriano
-----------------------------------------------------------
principi dedit, scilicet, Apologeticum pro Christianis, quod usque hodie 
perseverans apud philologos ingenii ejus indicium est. Quibus diebus Granius 
Serenus legatus, vir apprime nobilis, litteras ad imperatorem misit: iniquum 
esse dicens clamoribus vulgi innocentium hominum sanguinem concedi, et 
sine ullo crimine nominis tantum et sectae reos fieri. Quibus commotus 
Hadrianus, Minutio Fundano proconsuli Asiae scribit, sine objectu criminum 
Christianos non condemnandos: cujus epistolae usque ad nostram memoriam 
durat exemplum.
Tunc enim Basilides haeresiarches in Alexandria commoratur, a quo Gnostica 
secta nuncupatur. Quo
-----------------------------------------------------------
tempore Agrippa cognomento Castoris. vir valde doctus, adversum viginti 
quatuor Basilidis haeretici volumina, quae in Evangelium confecerat, fortissime 
disseruit, prodens ejus universa mysteria, et prophetas enumerans, Barchaban 
et Barchon, aliosque, qui nunquam exstiterant, sed ad terrorem audientium, 
aliaque etiam barbara nomina, commentatus est, sectatoresque suos, ad morem 
Pythagoricum, docuit quinquennio silere.
        

          CAPUT XIII. De gestis Antonii Pii, et de Justino sui temporis 
doctore.
Antonius cognomento Pius, decimus tertius ab Augusto imperator creatus, 
cum liberis suis Aurelio et Lucio viginti et non plenis tribus annis rempublicam
-----------------------------------------------------------
gubernavit. Iste ab Hadriano in filium adoptatus, cujus gener fuerat, tantae 
bonitatis in principatu, ut haud dubio sine exemplo vixerit, quamvis eum 
Numae contulerit aetas sua, cum orbem terrae nullo bello per annos 23 auctoritate 
sola rexit, adeo trementibus eum atque amantibus cunctis regibus nationibusque 
et populis, ut parentem seu patronum magis quam dominum imperatoremve putarent, 
omnesque in morem coelestium propitium optantes, de controversiis inter 
se judicem poscerent. Quin etiam Indi, Bactri, Hircani, legatos ad eum 
misere, justitia tanti imperatoris comperta. Adeo tranquille et sanctissime 
in imperio vixit, ut merito pius et pater patriae nominatus sit. Hujus 
autem temporibus Valentinus haeresiarches, et Cerdo
-----------------------------------------------------------
magister Marcionis Romam venerunt, et haeretici ac sanctae religionis inimici 
declarantur. Verum Justinus philosophus librum pro Christiana religione 
compositum Antonio tradidit, benignumque eum erga Christianos homines fecit. 
Antonius ad duodecimum ab Urbe lapidem morbo correptus interiit.
        

          CAPUT XIV. De gestis Marci Antonini et fratris ejus Aurelii Commodi 
qui aliquandiu simul regnaverunt.
Marcus Antoninus Verus, decimus quartus ab Augusto, regnum cum Aurelio 
Commodo fratre suscepit, mansitque in eo annos 19. Hi primi rempublicam 
aequo jure tutati sunt. Bellum deinde contra Parthos admirabili virtute 
et felicitate gesserunt.
-----------------------------------------------------------
Marcus Antoninus Verus ad id bellum profectus est. Vologeses enim, rex 
Parthorum, gravi eruptione Armeniam, Cappadociam, Syriamque vastabat. Sed 
Antoninus per strenuissimos duces, magnis rebus gestis, Seleuciam Assyriae 
urbem super Hidaspen fluvium sitam, cum CCCC millibus hominum cepit, et 
cum fratre de victoria Parthica triumphavit; ac non multo post cum fratre 
in vehiculo sedens, casu morbi, quem apoplexin Graeci vocant, suffocatus 
interiit. Eo defuncto Marcus Antoninus solus reipublicae praefuit. Sed 
in diebus Parthici belli persecutiones Christianorum quarta jam post Neronem 
vice, in Assyria et in Gallia graves praecepto ejus exstiterunt, multique 
sanctorum martyrio coronati
-----------------------------------------------------------
sunt. Secuta est lues plurimis infusa provinciis, totamque Italiam pestilentia 
tanta vastavit, ut passim villae, agri atque oppida sine cultore atque 
habitatore deserta, in ruinas silvasque concesserint. Exercitum vero Romanum 
cunctasque legiones per longinqua late hiberna dispositas, ita consumptas 
ferunt, ut Marcomannicum bellum, quod continuo exortum est, non nisi novo 
delectu militum, quem triennio jugiter apud Carnutium Marcus Antoninus 
habuit gestum fuisse referatur. Hoc quidem bellum providentia Dei administratum 
esse, cum plurimis argumentis constat, tum praecipue epistola gravissimi 
ac modestissimi imperatoris declaratum est. Nam cum insurrexissent gentes 
immanitate barbara, multitudine innumerabiles, hoc est, Marcomanni,
-----------------------------------------------------------
Quadi, Wandali, Sarmatae, Suevi atque omnis pene Germania, et in Quadorum 
usque fines progressus exercitus circumventusque ab hostibus propter aquarum 
penuriam praesentium, sitis magis quam hostis periculum sustineret, ad 
invocationem nominis Christi, quam subito magna fidei constantia, quidam 
milites effusi in preces palam fecerunt, tanta vis pluviae effusa est, 
ut Romanos quidem largissime ac sine injuria refecerit, barbaros autem 
crebris fulminum ictibus perterritos praesertim cum plurimi eorum occiderentur, 
in fugam coegerit. Quorum terga Romani usque ad internecionem caedentes, 
gloriosissimam victoriam, et omnibus pene antiquorum titulis praeferendam 
rudi parvoque militum numero, sed potentissimo Christi auxilio, reportarunt.
-----------------------------------------------------------
Exstare etiam nunc apud plerosque dicuntur litterae imperatoris Antonini, 
ubi invocatione nominis Christi per milites Christianos et sitim illam 
depulsam, et collatam fatetur fuisse victoriam. Idemque Antoninus Commodum 
filium suum assumpsit in regnum. Praeteriti etiam temporis per omnes provincias 
tributa donavit, omniaque simul fiscalia negotiorum calumniosa monumenta 
congesta in foro jussit incendi, severioresque leges novis constitutionibus 
temperavit: postremo in Pannonia constitutus, repentino morbo diem obiit. 
Igitur annalium scriptores de eodem imperatore ferunt, quod nisi ad illa 
tempora natus esset, profecto quasi uno lapsu ruissent omnia status Romani 
imperii, qui quasi defensor objectus est publicis aerumnis. Quippe
-----------------------------------------------------------
ab armis quies nusquam erat, perque omnem Orientem, Illiricum, Italiam, 
Galliamque bella fervebant, terraemotus non sine interitu civitatum, inundationes 
fluminum, lues crebrae, locustarum species agris infestae prorsus, at prope 
nihil, quo summis angoribus atteri mortales solent, dici seu cogitari queat 
quod non illo imperante saevierit. Itaque a principio vitae tranquillissimus, 
adeo ut ab infantia vultum nec ex gaudio nec ex moerore mutaverit, philosophiae 
atque Graecarum litterarum studiosus. Hic permisit viris clarioribus, ut 
convivia eodem cultu, quo ipse et ministris similibus, exhiberent. Hic 
cum aerario exhausto largitiones, quas militibus impenderet, non haberet, 
neque indicere provincialibus aut senatui
-----------------------------------------------------------
aliquid vellet, instrumentum regii cultus facta in foro Trajani sectione 
distraxit. Vasa aurea, pocula crystallina et murrina, uxoriam ac suam sericam 
et auream vestem, multa ornamenta gemmarum vendidit, ac per duos continuo 
menses venditio habita est. Post victoriam tamen emptoribus pretia restituit, 
qui reddere comparata voluerunt: molestus nulli fuit, qui maluit semel 
empta retinere. Qui tamen, errore deceptus, multa suae honestatis bona 
foedavit, dum quartam post Neronem in Christianos persecutionem suo movit 
edicto: unde libet sub brevitate perstringere, qui eo imperante in nostro 
maxime floruerunt dogmate, vel ex notioribus martyrio coronati sunt.
        

          CAPUT XV. De Polucarpo Joannis apostoli discipulo, et Smyrnae 
episcopo.
Igitur Polycarpus Joannis apostoli discipulus, et ab eo Smyrnae episcopus 
ordinatus, totius Asiae princeps fuit: quippe qui nonnullos apostolorum 
et eorum qui Dominum viderant, magistros habuerit et viderit. Hic propter 
quasdam super die Paschae quaestiones, sub imperatore Antonino Pio, Ecclesiam 
in Urbe regente, a Neceto Romam venit, ubi plurimos credentium Marcionis 
et Valentini persuasione deceptos, reduxit ad fidem. Cumque ei obvius fuisset 
Marcion, et diceret: Agnosce nos; respondit: Agnosco primogenitum diaboli.
Postea vero regnante Marco Antonino, et Lucio Aurelio Commodo, quarta post 
Neronem persecutione,
-----------------------------------------------------------
Smyrnae sedente proconsule et universo populo in amphitheatro adversum 
eum personante, quod ipse esset quasi Christianorum pater et illius sectae 
maximus doctor deorumque subversor. Ille autem per gloriosam confessionem 
igni traditus est. Cumque flamma ingens reluxisset, et in modum camerae 
curvata specie, quasi veli navis vento sinuati supra corpus martyris stetisset, 
videntes scelerum ministri igni corpus non posse consumi, jusserunt propius 
accedere confectorem, et corpus cui ignis cesserat mucrone transfodere.
        

          CAPUT XVI. De Justino philosopho, quantum pro defendendo Christianismo 
laborarit, et quam insignia monumenta reliquerit.

-----------------------------------------------------------
Justinus philosophus, habitu quoque philosophorum incedens, de Neapoli 
urbe Palaestinae, patre Prisco Bacchio, pro religione Christi plurimum 
laboravit: in tantum ut Antonino quoque Pio et filiis ejus, et senatui 
librum contra gentes scriptum daret, ignominiamque crucis non erubesceret, 
et alium librum successoribus ejusdem Antonini, Marco Antonino Vero, et 
Lucio Aurelio Commodo. Exstat ejus et aliud volumen contra gentes, ubi 
de daemonum quoque natura disputat; et quartus adversum gentes, cui titulum 
praenotavit Psaltes, et alius de monarchia Dei, et alius liber quem praenotavit 
Psaltem, et alius de anima, et dialogus contra Judaeos, quem habuit contra 
Tryphonem principem Judaeorum.
-----------------------------------------------------------
Sed et contra Marcionem insignia volumina, quorum Irenaeus quoque in quinto 
adversus haereses libro meminit. Et alius liber contra omnes haereses, 
cujus facit mentionem in Apologetico, quem dedit Antonino Pio. Hic cum 
in urbe Roma haberetur, et Crescentem Cynicum, qui multum adversum Christianos 
blasphemabat, redargueret gulosum et mortis timidum, ac philosophiae praevaricatorem, 
luxuriaeque et libidinis sectatorem, ad extremum studio ejus et insidiis 
accusatus quod Christianus esset, pro Christo sanguinem fudit.
        

          CAPUT XVII. Egesippus, ecclesiasticae Historiae scriptor, qua 
aetate floruerit.
Egesippus vicinus apostolorum temporibus, et
-----------------------------------------------------------
omnes a passione Domini usque ad suam aetatem ecclesiasticorum actuum historias 
texens, multaque ad utilitatem legentium pertinentia hinc inde congregans, 
quinque libros composuit sermone simplici, ut quorum vitam sectabatur, 
dicendo quoque exprimeret. Asserit se venisse sub Anaceto Romam, qui decimus 
post Petrum episcopus fuit, et perseverasse usque ad Eleutherium ejusdem 
urbis episcopum, qui Aneceti quondam discipulus fuerat. Praeterea adversum 
idola disputans, quo primum errore concrevissent, subtexuit historiam, 
ex qua ostendit qua floruerit aetate. Ait enim: Tumulos mortuis templaque 
fecerunt, sicut usque hodie videmus: e quibus est Antinous servus Hadriani 
Caesaris, cujus et gymnasicus agon exercetur in Antino civitate, quam
-----------------------------------------------------------
ex nomine illius condidit, et prophetas statuit in ejus templo. Antinoum 
autem in deliciis habuisse Hadrianus Caesar scribitur. Melito Asianus Sardiensis 
episcopus, librum imperatori Marco Antonino Vero pro Christiano dogmate 
dedit.
Scripsit quoque et alia, de quibus ista sunt quae subjiciemus. De Pascha 
libri duo, de Vita prophetarum liber unus, de Die Dominica liber unus, 
de Fide liber unus, de Plasto liber unus, de Sensibus liber unus, de Anima 
et Corpore liber unus, de Baptismate liber unus, de Veritate liber unus, 
de Generatione Christi liber unus, de Prophetia sua liber unus, de Amore 
donorum, de Philoxenia liber unus, et alius liber qui Clavis inscribitur, 
de Diabolo liber unus, de Apocalypsi Joannis liber unus, Exceptorum testimoniorum
-----------------------------------------------------------
aeglogarum libri sex. Hujus elegans et declamatorium ingenium Tertullianus 
in septem libris quos scripsit adversum Ecclesiam pro Montano cavillatur, 
dicens eum a plerisque nostrorum prophetam putari. Theophilus sextus Antiochenae 
ecclesiae episcopus, sub imperatore Marco Antonino Vero, librum contra 
Marcionem composuit, qui usque hodie exstat. Feruntur ejus et ad Auctolicum 
quatuor volumina, et contra haeresim Hermogenis liber unus, et alii breves 
elegantesque tractatus, ad aedificationem Ecclesiae pertinentes. Legi sub 
nomine ejus Evangelium, et in Proverbia Salomonis commentarios, qui mihi 
cum superiorum voluminum elegantia non videntur congruere.
        

          CAPUT XVIII. De Apollinari Hieropolis, et Dionysio Corinthi episcopis.
Apollinaris, Asiae Hieropolitanus episcopus, sub imperatore Marco Antonino 
Vero floruit, cui insigne volumen pro fide Christianorum dedit. Exstant 
ejus et alii quinque Adversum gentes libri, et de Veritate duo, et adversum 
Cataphrygas, tunc primum cum Prisca et Maximilla insanis vatibus incipiente 
Montano. Dionysius Corinthiorum Ecclesiae episcopus, tantae eloquentiae 
et industriae fuit, ut non solum suae civitatis et provinciae populos, 
sed et aliarum provinciarum et urbium epistolis erudiret. E quibus est 
una ad Lacedaemones, alia ad Athenienses, tertia ad Nicomedienses, quarta 
ad Erethenses, et ad ecclesiam
-----------------------------------------------------------
Amastrinam, et ad reliquas Ponti ecclesias, sexta ad Gnosianos et ad Philetum 
ejusdem urbis episcopum, septima ad Romanos, una quam scripsit ad Soterem 
episcopum eorum, octava ad Erisophoram sanctam feminam. Claruit sub imperatore 
Marco Antonino Vero, et Lucio Aurelio Commodo. Pinitus, Cretensis Gnosiae 
urbis episcopus, scripsit ad Dionysium episcopum Corinthiorum valde elegantem 
epistolam, in qua docet non semper lacte populos nutriendos, ne quasi parvuli 
ab ultimo occupentur die, sed et solido vesci debere cibo, ut in spiritalem 
proficiant senectutem. Et hic sub Marco Antonino et Lucio Commodo floruit.
        

          CAPUT XIX. De Tatiano Encratitarum haeresiarcha.

-----------------------------------------------------------
Tatianus qui, primum oratoriam docens, non parvam sibi ex arte rhetorica 
gloriam comparavit, Justini martyris sectator fuit, florens in Ecclesia, 
quandiu ab ejus latere non discessit. Postea vero inflatus eloquentiae 
tumore novam condidit haeresim, quae Encratitarum dicitur, quam postea 
Severus auxit, a quo ejusdem partis haeretici Severiani usque hodie appellantur. 
Porro Tatianus infinita scripsit volumina, e quibus unus Contra gentes 
florentissimus exstat liber, qui inter omnia opera ejus fertur insignis. 
Et hic sub imperatore Marco Antonino Vero et Lucio Aurelio Commodo floruit.
        

          CAPUT XX. Catalogus quorumdam orthodoxorum, qui contra Marcionistarum 
haeresim libros ediderunt.

-----------------------------------------------------------
Philippus episcopus Cretensis idem urbis Gnostinae, cujus Dionysius in 
epistola sua meminit, quam scripsit ad ejusdem civitatis ecclesiam, praeclarum 
adversum Marcionem edidit librum, qui temporibus Marci Antonini Veri et 
Lucii Aurelii Commodi claruit. Musanus, non ignobilis inter eos qui de 
ecclesiastico dogmate scripserunt, sub imperatore Marco Antonino Vero confecit 
librum ad quosdam fratres, qui de Ecclesia ad Encratitarum haeresim declinaverant. 
Modestus et ipse, qui sub imperatore Marco Antonino Vero, et Lucio Aurelio, 
eodem modo adversum Marcionem scripsit librum, qui usque hodie perseverat. 
Feruntur sub nomine ejus et alia multa, sed ab eruditis quasi repudiantur.
-----------------------------------------------------------
Tardesanes in Mesopotamia clarus habitus est. Qui primum Valentini sectator, 
deinde confutator, novam haeresim condidit. Ardens ejus ingenium, in Syrorum 
lingua disertissimus, et vehemens dialecticus fuit. Scripsit infinita adversus 
omnes pene haereticos qui aetate ejus pullulaverant. In quibus clarissimus 
ille et fortissimus liber est, quem Marco Antonino de Fato edidit, et multa 
alia sub persecutione volumina, quae sectatores ejus de Syriaca lingua 
verterunt in Graecam. Si autem tanta vis et fulgor est in interpretatione, 
quantum putamus in sermone proprio?
        

          CAPUT XXI. Cataphrygarum haeresis, quo tempore exorta sit.
Igitur sub praefato principe plurimi in Gallia gloriose
-----------------------------------------------------------
ob nomen Christi interfecti, quorum usque in praesentem diem condita libris 
certamina perseverant. Qua tempestate etiam pseudoprophetia, quae Cataphrygarum 
haeresis nominatur, accepit exordium, auctore Montano et Priscilla insanis 
vatibus. Quibus etiam diebus Lucius Britanniae rex, missa ad Eleutherium 
Romae episcopum epistola, ut Christianus efficeretur impetrat. Eo itaque 
tempore Fronto orator insignis habebatur, qui Marcum Antoninum praedictum 
principem Latinis litteris erudivit.
        

          CAPUT XXII. De Commodi imperatoris incommodis gestis, et de his 
qui sub eo floruerunt doctoribus.
Lucius Antoninus Commodus, decimus quintus ab Augusto, patri successit 
in regnum, mansitque in
-----------------------------------------------------------
eo annos tredecim. Adversus Germanos bellum feliciter gessit. Caeterum 
per omnia luxuriae et obscoenitatis dedecore depravatu gladiatoriis quoque 
armis saepissime depugnavit, et in amphitheatro feris sese frequenter objecit. 
Interfecit etiam quamplurimos senatores, maxime quos animadvertit nobilitate 
industriaque excellere. Flagitia regis poena Urbis insequitur. Nam fulmine 
Capitolium ictum ex quo facta inflammatio, bibliothecam illam majorum cura 
studioque compositam, aedesque alias juxta sitas rapaci turbine concremavit. 
Deinde aliud incendium postea Romae exortum, aedem Vestae ac palatium plurimamque 
urbis partem solo coaequavit. Commodus, cunctis incommodus, in domo Vestiliani 
strangulatus interiisse fertur. Hostis generis humani
-----------------------------------------------------------
etiam vivus judicatur. Hic qualis futurus esset in ipso primordio ostendit. 
Nam cum in supremis moneretur a parente attritos jam barbaros ne permitteret 
vires recipere, responderat ab incolumi, quamvis paulatim, negotia perfici 
posse, a mortuo nihil. Inter caetera Commodus imperator, Colossi capite 
sublato, suae imaginis caput ei jussit imponi. Qui tamen persecutionem 
in Christianos exerceri non censuit. Sub quo pax ecclesiis per omnem terram 
propagatur; sermo Domini ex omni genere hominum ad agnitionem ac pietatem 
Dei summi animas congregabat. Denique et in urbe Roma multos ex illis illustribus 
et praedivitibus viris, cum liberis et conjugibus ac propinquis, atque 
omni pariter familia
-----------------------------------------------------------
sociavit ad fidem. Sed hoc non aequis oculis ille antiquus salutis humanae 
hostis aspexit. Continuo denique aggreditur variis nostros machinis impugnare, 
unde plures excitavit haereticos. Sub quo etiam principe Victor, decimus 
quartus Romanae urbis episcopus, super quaestione Paschae alia quaedam 
scribens opuscula, rexit Ecclesiam annos decem. Irenaeus, Photini discipulus, 
qui Lugdunensem regebat ecclesiam in Gallia, a martyribus ejusdem loci 
ob quasdam ecclesiae quaestiones legatus Romam, honorificas super nomine 
suo ad Eleutherium episcopum perfert litteras. Postea jam Photino prope 
nonagenario, ob Christi nomen martyrio coronato, in locum ejus substituitur. 
Constat autem Polycarpi, cujus supra mentionem fecimus, sacerdotis et martyris,
-----------------------------------------------------------
hunc fuisse discipulum. Scribit quinque adversum haereses libros, et contra 
gentes volumen breve, et de Disciplina aliud, et ad Marcionem fratrem de 
apostolica Praedicatione, et librum variorum tractatuum, et ad Blastum 
de Schismate, et ad Florinum de Monarchia, sive quod Deus non sit conditor 
malorum, et de octava egregium, in cujus fine significans se apostolicorum 
temporum vicinum fuisse, subscribit:  Adjuro te, qui transcribis istum 
librum, per Dominum nostrum Jesum Christum, et per gloriosum ejus adventum, 
quo judicaturus est vivos et mortuos, ut conferas postquam transcripseris, 
et emendes illum ad exemplar unde scripsisti, diligentissime. Hanc quoque 
obtestationem similiter transferas ut invenisti in exemplario.  Feruntur 
ejus
-----------------------------------------------------------
ad Romanum Victorem episcopum de quaestione Paschae epistolae in quibus 
commonet eum non facile debere unitatem collegae scindere. Siquidem Victor 
multos Asiae et Orientis episcopos, qui XIV luna cum Judaeis Pascha celebrant, 
damnandos crediderat. Qua sententia multas ecclesias, quae a se desciverant, 
ad concordiam pacis revocavit. Floruit maxime sub Commodo principe, qui 
Marco Antonino Vero in imperio successit.
        

          CAPUT XXIII De Helvio Pertinace, et Juliano ejus interfectore.
Igitur post Commodum a senatu creatus est senex Helvius Pertinax, decimus 
sextus ab Augusto, qui sexto mense quam regnare coeperat, Juliani jurisperiti 
scelere in palatio occisus est. Fuit enim
-----------------------------------------------------------
doctor litterarum, quae a grammaticis traduntur, blandus magis quam beneficus. 
Unde eum Graeco nomine Chrestologon appellavere. Nunquam injuria accepta 
ad ulciscendum ductus. Amabat simplicitatem communem. Huic mortuo divini 
nomen decretum est. Ob cujus laudem ingeminantes ad vocis usque defectum 
plausibus acclamaverunt: Pertinace imperante securi viximus, neminem timuimus 
patre pio, patre senatus, patre omnium bonorum. Eo imperante, senatu obsecrante, 
ut uxorem suam Augustam et filium Caesarem appellaret, contradixit, sufficere 
testatur, quod ipse regnaret invitus. Julianus, interfecto Pertinace, invasit 
imperium, sed mox a Severo, apud Pontem Malvium bello civili victus et
-----------------------------------------------------------
interfectus est, mense septimo postquam coeperat imperare: ita inter Pertinacem 
et Julianum unus annus absumptus est. Idem Julianus vir nobilis, juris 
peritissimus, factiosus et praeceps, avidusque regni.
        

          CAPUT XXIV. De Severi virtute et gestis. Et quod illo imperante 
honores non sunt venditi.
Severus genere Afer, Tripolitanus ab oppido Lepti, qui se ex nomine imperatoris, 
quem occisum ultus fuerat, Pertinacem appellari voluit, septimus decimus 
ab Augusto; destitutum adeptus imperium, decem et septem annis tenuit. 
Hic natura saevus, multis semper bellis lacessitus, fortissime quidem rempublicam, 
sed laboriosissime rexit. Pescennium Nigrum,
-----------------------------------------------------------
qui in Aegypto et Syria ad tyrannidem spiraverat, apud Gizicum vicit et 
interfecit. Judaeos et Samaritas rebellare conantes, ferro vel compescuit 
vel coercuit: Parthos, Arabas, Adiabenosque superavit. Quinta post Neronem 
persecutione Christianos excruciavit, plurimique sanctorum per diversas 
provincias martyrio coronati sunt. Hanc profanam in Christianos et Ecclesiam 
Dei praesumptionem Severi, coelestis ultio e vestigio acta subsequitur. 
Nam continuo rapitur, vel potius retrahitur in Galliam Severus e Syria 
ad tertium civile bellum. Unum jam enim Romae adversus Julianum, aliud 
in Syria contra Pescennium gesserat, tertium Clodius Albinus, Juliani in 
occidendo Pertinacem socius, qui se in Gallia Caesarem fecerat, suscitabat: 
quo bello multum
-----------------------------------------------------------
utrinque Romani sanguinis fusum est. Albinus tamen apud Lugdunum oppressus 
et interfectus est. Severus victor in Britannias defectu pene omnium sociorum 
trahitur: ubi magnis gravibusque praeliis saepe gestis, receptam partem 
insulae a caeteris indomitis gentibus vallo distinguendam putavit. Itaque 
magnum firmissimumque vallum crebris insuper turribus communitum, per centum 
triginta et duo millia passuum a mari ad mare reduxit: ibique apud Eboracum 
oppidum morbo obiit. Ferunt de eo annalium scriptores, quod esset omnium 
qui ante eum fuerunt acerrimus ingenio, ac omnia quae intendisset, in finem 
perurgens, benevolentia quo inclinasset mirabili ac perpetua, ad quaerendum 
diligens, ad largiendum liberalis, in amicos inimicosque pariter
-----------------------------------------------------------
vehemens. Hic nulli in dominatu suo permisit honores venundari. Latinis 
litteris sufficienter instructus, Graeci sermonis eruditus, Punica eloquentia 
promptior. Reliquit duos filios, Bassianum et Getham, quorum Getha hostis 
publicus judicatus, interiit. Bassianus, Antoninus cognomine, assumpto 
regno potitus est.
        

          CAPUT XXV. De Aurelio Antonino et ejus actibus.
Aurelius Antoninus Bassianus, idemque Caracalla, octavus decimus ab Augusto 
principatum adeptus est, mansitque eo annis non plenis septem. Vixit patre 
asperior. Omnibus autem hominibus libidine intemperantior, qui etiam novercam 
suam Juliam uxorem
-----------------------------------------------------------
duxerat. Hic fratrem suum Getham peremit, ob quam causam furore poenas 
dedit dirarum insectatione, quae non immerito ultrices vocantur, a quo 
post furorem convaluit. Corpore Alexandri Macedonis conspecto, Magnum Alexandrum 
se jussit appellari, assentantium fallaciis eo perductus, uti truci fronte 
et ad laevum humerum conversa cervice, quod more Alexandri notaverat, incederet. 
Qui Caracalla dictus est a veste talari: qua indui plebem jusserat, ad 
se salutandum accedentem. Contra Parthos bellum moliens, inter Edissam 
et Charras, ab hostibus circumventus, occisus est.
        

          CAPUT XXVI. De Ophilo Macrino principe.
Post hunc Bassianum decimus nonus ab Augusto
-----------------------------------------------------------
Ophilus Macrinus, qui praefectus praetorii erat, cum filio Diadumeno invasit 
imperium. Sed emenso anno continuo apud Archelaidem militari tumultu occisus 
est. Imperantibus Severo et filio ejus Antonino, quintam post Neronem in 
Christianos persecutionem fieri decernentibus, quinam illustres in nostro 
floruerint dogmate, vel martyrii palmam sint assecuti, quorum memoriam 
reperire licuit, breviter annotare curabo.
        

          CAPUT XXVII. De doctoribus, qui sub praedictis principibus floruerunt.
Panthenus, Stoicae sectae philosophus, juxta quamdam veterem in Alexandria 
consuetudinem, ubi a Marco evangelista semper ecclesiastici fuere doctores,
-----------------------------------------------------------
tantae prudentiae et eruditionis in Scripturis quam in saeculi litteratura 
fuit, ut in Indiam quoque rogatus ab illius gentis populo, legatus a Demetrio 
Alexandrino episcopo mitteretur. Ubi reperit Bartholomaeum de duodecim 
apostolis adventum Christi juxta Matthaei Evangelium praedicasse, quod 
Hebraicis litteris scriptum revertens Alexandriam secum attulit. Hujus 
multi quidem in sancta Scriptura exstant commentarii. Sed multo magis viva 
voce ecclesiis profuit, docuitque sub Severo principe et Antonino cognomento 
Caracalla. Rhodo genere Asianus, a Tatiano, de quo supra diximus, Romae 
in Scripturis eruditus, edidit plurima, praecipueque adversum Marcionem 
opuscula tria, in quibus refert quomodo ipsi quoque Marcionitae discrepent, 
et Appellenis
-----------------------------------------------------------
senem haereticum a se quondam fuisse inventum, et cum eo congressus, multa 
eum mala docuisse, convicit. Demum illum interrogavit, de Deo quid sentiret; 
qui dominum quem coleret, ignorare se dixit. Meminit in eodem libro, quem 
scripsit ad Coelestionem, Tatiani se Romae fuisse adjutorem. Sed et in 
Hexameron elegantes tractatus composuit, et adversus Cataphrygas insigne 
opus, temporibusque Commodi et Severi floruit. Clemens Alexandrinae ecclesiae 
presbyter, Pantheni (de quo supra retulimus) auditor, post ejus mortem 
Alexandriae ecclesiasticam scholam tenuit et magister fuit. Feruntur ejus 
insignia volumina, plenaque eruditionis et eloquentiae tam de Scripturis 
divinis, quam de saecularis litteraturae
-----------------------------------------------------------
instrumento. E quibus illa sunt, libri VII Adversum gentes, lib. I Paedagogi, 
lib. III de Pascha, liber I de jejunii Disceptatione, et alius liber, qui 
inscribitur: Quinam ille dives sit, qui salvetur de obtrectatione; lib. 
I de Canonibus ecclesiasticis, et adversus eos qui Judaeorum sequuntur 
errorem; liber I quem proprie Alexandro Hierosolymorum episcopo scripsit. 
Meminit autem in Stromatibus suis voluminis Tatiani adversum gentes, de 
quo supra diximus, et Cassiani cujusdam chronographiae: quod opusculum 
invenire non potui. Nec non de Judaeis Aristobolum quemdam et Demetrium, 
et Eupolemum scriptores, adversum gentes refert, qui in similitudine Josephi, 
Mosi et Judaicae gentis asserunt. Exstat et Alexandri Hierosolymorum episcopi, 
qui cum
-----------------------------------------------------------
Narcisso postea rexit ecclesiam, epistola super ordinatione Asclepiadis 
confessoris ad Antiochenses, congratulans eis; in qua ponit insinuans: 
 Haec vobis, Domini fratres, scripta transmisi per Clementem beatum presbyterum, 
virum illustrem et probatum, quem vos quoque scitis, et nunc plenius cognoscitis. 
 Qui cum venisset juxta prudentiam et visitationem Domini, confirmavit 
et auxit Domini Ecclesiam. Constat Adamantium ejus fuisse discipulum. Floruit 
autem Severi et Antonini filii ejus temporibus Miltiades, cujus Rhodo in 
opere suo quod adversum Montanum, Priscam et Maximillam composuit, meminit. 
Scripsit contra eosdem volumen praecipuum, et adversum gentes, Judaeosque 
libros alios, et principibus ejusdem temporis Apologeticum dedit.
-----------------------------------------------------------
Apollonius vir disertissimus scripsit adversum Montanum et Priscam, Maximillamque 
insigne et longum volumen, in quo asserit Montanum et insanas ejus vates 
perisse suspendio, et multa alia in quibus de Prisca et Maximilla refert: 
Si negant eas accepisse munera, confiteantur non esse prophetas; si accipiant, 
et mille hoc testibus approbabo. Sed ex aliis fructibus probantur prophetae 
non esse? Dic mihi: Crinem fucat prophetes? stibio oculos linit prophetes? 
vestibus ornatur et gemmis propheta? tabula ludit et tesseris propheta? 
Respondeant utrum haec fieri liceat, an non. Meum est probare, quia fecerunt. 
Dicit in eodem libro quadragesimum esse annum usque ad tempus quo et ipse 
scribit librum, ex quo haeresis Cataphrygarum habuerit exordium.
-----------------------------------------------------------
Tertullianus sex voluminibus adversum Ecclesiam editis, quae scripsit de 
extasi, octo adversum Apollonium elaboravit, in quo omnia quae ille arguit, 
conatur defendere. Floruit autem Apollonius Commodo Severoque principibus. 
Serapion undecimo Commodi imperatoris anno Antiochiae episcopus ordinatus 
est. Scripsit epistolam ad Caristium et Pontium de haeresi Montani, et 
haec addidit:  Ut autem sciatis falsi hujus dogmatis, id est novae prophetiae, 
ab omni mundo insaniam reprobari, misi vobis Apollinaris beatissimi, qui 
fuit in Hierapoli Asiae episcopus, litteras.  Ad Dominum quoque, qui persecutionis 
tempore ad Judaeos declinaverat, volumen composuit, et alium quoque de 
Evangelio, quod sub
-----------------------------------------------------------
nomine Petri fertur, librum ad Rosensem Ciliciae ecclesiam, quae in haeresim 
ejus lectione declinaverat. Leguntur et sparsim breves ejus epistolae, 
auctoris viae et vitae congruentes. Apollonius Romanae urbis senator sub 
Commodo principe, a servo proditus quod Christianus esset, jubente imperatore 
ut rationem suae fidei proderet, insigne volumen composuit. Quod cum in 
senatu legit, et nihilominus sententia senatus capite truncatur, vetere 
apud eos obtinente lege absque ratione non dimitti Christianos, qui semel 
ad eorum judicium protracti essent. Theophilus Caesareae Palestinae, quae 
olim turris Stratonis vocabatur, episcopus, sub Severo principe adversum 
eos, qui XIV luna cum Judaeis Pascha celebrabant, cum caeteris episcopis 
synodicam et valde
-----------------------------------------------------------
utilem composuit epistolam. Bachilius Corinthi episcopus, sub eodem Severo 
principe clarus habitus est, et de Pascha, et omnium qui in Asia erant 
episcoporum persona elegantem librum scripsit. Polycrates Ephesiorum episcopus, 
cum caeteris episcopis Asiae, qui juxta quamdam veterem consuetudinem XIV 
luna cum Judaeis Pascha celebrabant, scripsit adversum Victorem episcopum 
Romanum epistolam synodicam, in qua docet se apostoli Joannis et veterum 
auctoritatem sequi, de qua haec pauca excerpsimus: Nos igitur inviolabilem 
celebramus diem, neque addentes neque diminuentes. Etenim in Asia elementa 
maxima dormierunt, quae resurgent in die Domini, quando venturus est de 
coelis in majestate sua, et suscitaturus omnes sanctos: Philippum loquor
-----------------------------------------------------------
de duodecim apostolis, qui dormivit Hierapoli; et duas filias ejus, quae 
virgines senuerunt, et aliam filiam ejus, quae Spiritu sancto plena in 
Epheso occubuit, sed et Johannes, qui super pectus Domini recubuit, et 
pontifex ejus fuit, auream laminam in fronte portans, martyr et doctor 
in Epheso dormivit, et Polycarpus episcopus ecclesiasticum sequens canonem. 
Ego quoque omnium minimus Polycrates secundum doctrinam propinquorum quos 
secutus sum; septem namque ex parentibus meis per ordinem fuerunt episcopi, 
et ego octavus semper Pascha celebravi, quando populus Judaeorum azyma 
faciebat. Itaque fratres LXV annos aetatis meae habens in Domino, et a 
multis de toto orbe fratribus eruditus per gratiam omnis Scripturae, non 
formidabo eos qui nobis minantur.
-----------------------------------------------------------
Dixerunt enim majores mei: Obedire magis oportet Deo quam hominibus. Haec 
propterea posui, ut ingenium et auctoritatem viri ex parvo opusculo demonstrarem. 
Floruit Severi principis temporibus. Eadem tempestate qua Narcissus Hierosolymis 
exstiterat, Hiraclitus sub Commodi Severique imperio in Apostolum commentarios 
plurimos composuit. Maximus sub iisdem principibus famosissimam quaestionem 
insigni volumine ventilavit: Unde malum, et quod materia facta sit a Deo. 
Candidus, regnantibus supradictis, in Hexameron pulcherrimos tractatus 
edidit. Apio sub Severo principe similiter in Hexameron tractatus fecit. 
Sixtus sub imperatore Severo librum de Resurrectione scripsit. Arabianus
-----------------------------------------------------------
sub eodem principe edidit quaedam opuscula ad Christianum dogma pertinentia. 
Judas de septuaginta apud Danielem hebdomadibus plenissime disputavit, 
et superiorum seriem temporum usque ad decimum Severi principis annum perduxit. 
In quo erroris sui arguitur, quod adventum Antichristi circa sua tempora 
futurum esse praedixerit. Sed hoc ideo, quia magnitudo persecutionum praesentem 
mundi minabatur occasum. Tertullianus presbyter tum demum primus post Victorem 
et Apollinion Latinorum ponitur provinciae Africae civitatis Carthaginensis, 
patre centurione proconsulari. Hic acris et vehementis ingenii, sub Severo 
principe et Antonio Caracalla maxime floruit, multaque scripsit volumina, 
quae quia nota sunt plurimis, praetermittimus. Refert
-----------------------------------------------------------
de eo Hieronymus in hunc modum: Vidi ego quemdam Paulum Concordiae (quod 
est oppidum Italiae) senem, qui se beati Cypriani jam grandis aetatis notarium 
fuisse dicebat, cum ipse admodum esset adolescens. Qui cum Romam venisset, 
dicere referreque solitum, nunquam Cyprianum absque Tertulliani lectione 
unam praeteriisse diem, ac quod sibi crebro diceret: Da magistrum, Tertullianum 
videlicet significans. Hic usque ad mediam aetatem presbyter in Ecclesia 
fuit, invidia postea ac contumeliis clericorum Romanae Ecclesiae, ad Montani 
dogma lapsus, in multis libris novae prophetiae meminit. Specialiter autem 
adversum Ecclesiam texuit volumina, de persecutione, de pudicitia, jejuniis, 
de monogamia, extasi libros sex et sex, quem adversum Apollonium
-----------------------------------------------------------
composuit. Ferturque vixisse usque ad decrepitam aetatem, et multa, quae 
non exstant, opuscula condidisse. Adamantius decimo Severi Pertinacis anno, 
adversum Christianos persecutione commota, Leonide patre Christi martyrio 
coronato, cum sex fratribus et matre vidua pauper relinquitur, annos natus 
circiter 17. Rem autem familiarem ob confessionem Christi fiscus occupaverat. 
Hic Alexandriae dispersae Ecclesiae decimo septimo aetatis suae anno opus 
aggressus, Demetrio ejusdem urbis episcopo, in locum Clementis presbyteri 
confirmatus, per multos annos floruit. Qua tempestate Perpetua, et Felicitas, 
pro Christo passae sunt, Nonis Martiis apud Carthaginem Africae, in castris 
bestiis deputatae, Alexander
-----------------------------------------------------------
quoque ob confessionem Dominici nominis clarus exstitit. Per haec tempora 
Narcissus Hierosolymorum episcopus, insignis ac famosissimus exstitit, 
de quo supra fecimus mentionem. Nos vero unum ejus memorabimus, ex quo 
caeteris quae de eo narrantur merito fides possit adhiberi. Accidit aliquando 
in die solemni vigiliarum Paschae oleum deesse luminaribus. Cumque id per 
ministros innotuisset, moeror plebi maximus fuit, sed Narcissus, fide fidens, 
ministris imperat haurire aquam, sibique deferri. Cumque detulissent, oravit 
et benedixit aquam, et infundi luminaribus praecepit. Tum repente miro 
et saeculis inaudito genere virtutis, natura aquae in olei pinguedinem 
versa, splendorem etiam solito reddidit clariorem. Ad fidem autem rei a 
plurimis religiosorum
-----------------------------------------------------------
fratrum ex eodem oleo, quod versum de aqua fuerat reservatum est, ita ut 
per multa tempora hujus miraculi perseveraret indicium. Animi vero virtus 
quanta in eo fuerit, alio nihilominus uno ex ejus gestis opere declarabitur. 
Is namque cum inter caetera virtutum suarum bona esset valde constantis 
animi, et justi rectique indeclinabiliter tenax, quidam homunculi nequam 
male sibi conscii, metuentes ne criminum suorum, si arguerentur, non possent 
effugere vindictam, praeveniunt factionibus, et circumvenire parant cujus 
judicium verebantur. Concinnant igitur adversum eum infame satis et noxium 
crimen. Conveniunt aditores, testes ex semetipsis producunt, qui sub sacramento 
juramenti quae objiciebantur confirmarent. Quorum unus testis ita si
-----------------------------------------------------------
non igni consumeretur, vera se dicere testabatur; alius ita, ne regio morbo 
corrumperetur; tertius ita, ne luminibus orbaretur, et quamvis ne juramentis 
quidem istis quisquam fidelium et Deum timentium crederet, eo quod vita 
Narcissi et institutio ac pudicitia ab omnibus nosceretur: ipse tamen eorum 
quae mota sunt indigna ac molestiam non ferens, simul et secretam ac philosophicam 
vitam semper habere desiderans, subterfugit Ecclesiae multitudinem, et 
in desertis locis atque agellis secretioribus delitescit annis quamplurimis. 
At non ille magnus divinae Providentiae oculus quiescit in longum, sed 
in impios ultionem per ea ipsa quae sibi in perjuriis statuerant maledicta 
molitur. Primus namque ille testis, parva ignis scintilla noctis tempore 
domo sua
-----------------------------------------------------------
succensa, cum omni genere omnique familia flammis ultricibus conflagratur; 
alius repente ab imis pedibus usque ad summum capitis verticem morbo regio, 
quod fuerat imprecatus, repletur atque consumitur. Tertius autem priorum 
exitium videns, et oculum divinum non se latuisse perspiciens, prorumpit 
in medium, et audientibus cunctis, sera poenitentia, universum concinnati 
sceleris ordinem pandit. Tantis autem lacrymis immanis commissi facinora 
deflet, et tamen die, noctuque perdurat in fletibus, usque quo luminibus 
orbaretur. Hi igitur quidem figmenti sui hujuscemodi poenas dederunt.
Igitur Narcissus solitariam ac philosophicam ducens vitam, quousque tres 
successiones episcoporum
-----------------------------------------------------------
suo rogarentur in loco. Narcissus vero cum ita desertum petisset ac locis 
semet secretioribus abdidisset, ut ubinam degeret nullus agnosceret, necessarium 
visum est episcopis ut alium pro ipso ordinarent, cui nomen erat Dius. 
Qui cum parvo tempore praefuisset Ecclesiae, succedit Germanus, et Germano 
Nigordius, cum ecce subito velut redivivus, coeloque redditus ex improviso 
apparuit Narcissus, et rursus a fratribus ad praesidendum rogatur Ecclesiae. 
Multo enim vehementius erga eum amor omnium fuerat incitatus, vel pro eo 
quod criminosis innocens cessit, vel quod secretam et philosophicam vitam 
dilexit, et quod in eo complevit Dominus dicens: Mihi vindictam, ego retribuam. 
Haec ideo de Narcisso retulimus, quia in quibusdam Chronicis quartus ab
-----------------------------------------------------------
eo Hierosolymis alius Narcissus episcopus asseritur, ab iis nimirum qui 
ejus reversionem, tribus interpositis, ad pristinam sedem minime perpendunt. 
Nunc autem, quia multorum sub praedictis principibus
-----------------------------------------------------------
fecimus mentionem doctorum et de eorumdem actuum gestis, stomacho lassescente, 
calamoque deficiente, hic finem secundo imponimus libro.
          b
        
      


        LIBER TERTIUS.

          CAPUT PRIMUM. De flagitiis atque sceleribus pessimi principis 
M. Aurelii Antonini.

------------------------------------------------------------

          Igitur hac tempestate persecutionum quanti qualesve Ecclesiarum 
exstiterint doctores ac robusti pro fide nostra propugnatores, ex parte 
adnotare
-----------------------------------------------------------
curavi, ut miram Dei dispensationem cernentes, illius omnipotentiam et 
circa genus humanum ejusdem clementiam propensius laudare ac gratias agere, 
prout ipse donaverit, satagamus. Quoniam mirabiliter Ecclesiam suo redemptam 
sanguine dilatare dignatus est, dum totus adversus eam assurgeret mundus. 
Ab externis terrores, et mortes a nostris, diversaque schismatum dogmata 
superbus hostis antiquus non cessabat inferre, dolens dum humanam salutem 
suique exspoliationem et ejectionem cerneret. Sed ut magis undique premebatur 
a perfidis, et ab schismaticis viris diabolica fraude deceptis, eo amplius 
nobiliter propagabatur et crescendo confortabatur in plurimis Christi Ecclesia. 
Nunc autem tertium inchoantes librum ad coeptum
-----------------------------------------------------------
redeamus opus. Marcus Aurelius Antoninus vigesimus ab Augusto imperium 
adeptus, tenuit annis quatuor. Hic sacerdos Heliogabali templi, nullam 
sui nisi stuprorum flagitia totiusque obscenitatis infamem satis memoriam 
reliquit. Is cum Romam ingenti militum et senatus exspectatione venisset, 
probris se omnibus contaminavit, cupiditatem stupri, quam assequi defectu 
naturae nondum poterat, in se convertens, muliebri nomine Bassianam se 
pro Bassiano jusserat appellari. Vestalem virginem quasi matrimonio jungens 
suo, abscissisque genitalibus Matri se magnae sacravit. Hinc Marcellum, 
qui post Alexander dictus est, consobrinum suum Caesarem fecit, ipse tumultu 
militari interfectus est. Hujus corpus per Urbis vias
-----------------------------------------------------------
more canini cadaveris a militibus tractum est, militari cavillo appellanti 
indomitae avidaeque libidinis catulam; novissime cum angustum foramen cloacae 
corpus minime reciperet, usque ad Tyberim deductum in fluvium projectum 
est. Vixit annis 16.
        

          CAPUT II. De Aurelio Alexandro principe. Et quid eo imperante 
gestum sit. Ac de Origene praecipuo doctore.
Aurelius Alexander, vicesimus primus ab Augusto, senatus ac militum voluntate 
imperator creatus, annis 13 dignae aequitatis praeconio fuit, matre Mammea 
Christiana, quae Origenem presbyterum audire curavit. Nam statim expeditione 
in Persas facta, Xerxem regem eorum maximo bello victor oppressit. Ulpiano 
usus assessore, summam sui moderationem
-----------------------------------------------------------
reipublicae exhibuit, sed militari tumultu apud Moguntiam interfectus est. 
Quo imperante Romae Thermae quae vocantur Alexandriae factae sunt, et in 
Nicopoli Actiaca (id est Epiro) editio, quae sexta dicitur, divinarum Scripturarum 
in dolio reperta est. Urbanus Romae episcopus multos nobilium ad
-----------------------------------------------------------
fidem Christi et martyrium perduxit. Origenes Alexandriae, imo toto Urbe 
clarus habetur. Denique (ut praemisi) Mammea mater Alexandri eum audire 
curavit, et ad Antiochiam accitum in summo honore habuit. Igitur quia superius 
de eodem Origene, qui et Adamantius vocabatur, et nunc, mentionem fecimus, 
latius disseramus. Hic cum jam mediae aetatis esset, et propter Ecclesias 
Achaiae, quae plurimis haeresibus vexabantur, sub testimonio ecclesiasticae 
epistolae eatenus per Palaestinam pergeret, a Theotisto et Alexandro Caesareae 
et Hierosolymorum episcopis presbyter ordinatus, Demetrii offendit animos. 
Qui tanta adversus eum debacchatus insania est, ut per totum orbem super 
nomine ejus scriberet. Constat eum antequam Caesaream migraret, fuisse 
Romae sub
-----------------------------------------------------------
Severino episcopo; et statim Alexandriam reversum, Heraclam presbyterum, 
qui in habitu Philosophi perseverabat, adjutorem sibi fecisse: qui quidem 
et post Demetrium Alexandrinam tenuit Ecclesiam. Quantae autem gloriae 
fuerit, hinc apparet, quod Firmillianus Caesareae episcopus, cum omni Cappadocia, 
eum invitavit et diu tenuit; et postea sub occasione sanctorum locorum 
Palaestinam veniens, diu ab eo in sanctis Scripturis eruditus est. Sed 
et illud quod ad matrem Alexandri imperatoris religiosam feminam rogatus 
venit Antiochiam, et summo honore habitus est. Et ad Philippum imperatorem, 
qui primus de regibus Romanis Christianus fuit, et ad matrem ejus litteras 
fecit, quae usque hodie exstant.
-----------------------------------------------------------
Quis ignorat quod tantum habuerit in Scripturis sanctis studium, ut Hebraeam 
linguam contra aetatis et gentis suae naturam edisceret, et, exceptis LXX 
interpretibus, alias editiones in unum congregaret: Aquilae scilicet Pontici 
proselyti, Theodotionis, Bebionei et Symmachi, ejusdem dogmatis; qui in 
Evangelium quoque cata Matthaeum scribit commentarium de quo et suum dogma 
affirmare conatur. Praeterea quintam et sextam editionem, et septimam quas 
etiam nos de ejus bibliotheca habemus, miro labore reperit, et eam caeteris 
editionibus comparavit. Et ut de immortali ejus ingenio penitus non taceam, 
quod dialecticam quoque et geometriam, musicam, grammaticam, atque arithmeticam 
et rhetoricam, omniaque philosophorum sectamina didicit, et studiosos
-----------------------------------------------------------
quosque saecularium litterarum sectatores sui haberet, et interpretaretur 
eis quotidie, concursusque ad eum mire fecerint. Quos ille propterea recipiebat, 
ut sub occasione litteraturae saecularis in fide Christi eos institueret. 
Igitur si quis super Adamantii statu scire velit, quid actum eidem sit, 
primum quidem de epistolis ejus quae post persecutionem ad diversos missae 
sunt, deinde ex Eusebii Caesariensis Ecclesiasticae Historiae libro VI, 
et de ejusdem Adamantii voluminibus possit liquido cognoscere. Vixit autem 
usque ad Gallum et Volusianum, id est, usque ad sexagesimum nonum aetatis 
suae annum, et mortuus est Tyri, in qua urbe sepultus est. Ferunt de eo 
quidam, quod, pro multa eloquii facultate, perversa quaedam sit conatus 
astruere condens libros
-----------------------------------------------------------
quorum est titulus Periarchon. In quibus praeter multa sanae doctrinae 
adversa, etiam hoc de commutatione totius rationabilis creaturae asserit, 
quod non solum impiorum hominum animae, sed ipse quoque diabolus post longam 
purificationem renovatus, rediturus sit in suae originis dignitatem, succedentibus 
sibi semper revolutionibus de bonis ad mala, et de malis ad bona, quia 
haec alternatio non possit non esse perpetua, ut vicissim et de beatis 
miseri sint, et miseri sint beati. Tunc etiam Geminus presbyter Antiochenus, 
et Hippolytus, et Berillus episcopus Arabiae, Bostrenus, clari scriptores 
habebantur.
        

          CAPUT III. De Maximino principe persecutore, et de successoribus 
ejus Gordianis patre et nepote, qui parvo intervallo sibimet succedentes 
interfecti sunt.
Maximinus vigesimus secundus imperator ab Augusto, Gothico genere ortus, 
nulla senatus voluntate, imperator ab exercitu, postquam bellum in Germania 
prospere gesserat, factus, persecutionem in Christianos sextus a Nerone 
exercuit, sed continuo, hoc est, tertio quam regnabat anno, a Pupione Aquileiae 
interfectus est, et persecutionis et vitae finem fecit. Cum eo etiam filius 
ejus discerptus est, conclamantibus cunctis militari loco ex pessimo genere 
ne catulum quidem habendum. Qui maxime propter Christianam Alexandri, cui 
successerat, et Mammeae matris ejus familiam, persecutionem
-----------------------------------------------------------
in sacerdotes et clericos, id est, doctores, vel praecipue propter Origenem 
presbyterum, miserat. Pariter pecuniosos, insontes, noxiosque persequitur, 
cupiditate allectus. Post cujus imperium duo Gordiani, pater et filius, 
principatum arripientes, unus post unum interiere. Pari etiam tenore Pupianus 
et Balbinus regnum invadentes perempti sunt sub praedicto Maximino, et 
Antherus Romanae urbis episcopus martyrio coronatus est.
Gordianus, Gordiani nepos, vigesimus tertius ab Augusto imperator creatus 
est, mansitque in eo annis sex. Gordianus admodum puer in Orientem ad bellum 
Parthicum profecturus (sicut Eutropius scribit) Jani portas aperuit, quas 
utrum post Vespasianum et Titum aliquis clauserit neminem scripsisse memini,
-----------------------------------------------------------
cum tamen eas ab ipso Vespasiano post annum apertas Cornelius Tacitus prodat. 
Igitur Gordianus ingentibus praeliis adversum Parthos prospere gestis, 
suorum fraude haud longe a solo Romano interfectus est (ut quidam ferunt) 
factione Philippi praefecti praetorii. Huicque Gordiano milites tumulum 
aedificant, qui Euphrati imminet, ossibus ejus Romam revectis.
        

          CAPUT IV. Quo tempore Julius Aphricanus claruerit.
Qua tempestate Julius Aphricanus inter scriptores ecclesiasticos nobilis 
habebatur. Qui in Chronicis quae scripsit, refert se Alexandriam properare 
Eraclae opinione celeberrima provocatum, quem et in divinis et in philosophicis 
studiis atque omni Graecorum
-----------------------------------------------------------
doctrina instructissimum fama loqueretur. Quibus diebus Origenes in Caesarea 
Palestinae Theodorum cognomento Gregorium, et Athenedorum adolescentulos 
fratres, Ponti postea nobilissimos episcopos, divina philosophia imbuit.
        

          CAPUT V. De Philippis, patre et filio, imperatoribus Christianis 
primis.
Philippus vigesimus quartus ab Augusto imperator creatus, Philippum filium 
suum consortem regni fecit, mansitque in eo annis septem. Hic primus omnium 
imperatorum Christianus fuit. Ac post tertium imperii ejus annum, millesimus 
a conditione Romae annus impletus est. Ita magnificis ludis augustissimus 
omnium praeteritorum fuit, ut innumerabiles bestiae
-----------------------------------------------------------
in circo magno interfectae, ludique in campo Martio theatrales tribus diebus 
ac noctibus populo pervigilante celebrati, et agon mille annorum actus, 
hic natalis anno Christianus imperatore celebratus est. Nec dubium est, 
quin Philippus hujus tantae devotionis gratiam et honorem ad Christum et 
Ecclesiam retulerit, quando vel ascensum fuisse in Capitolium vel immolatas 
hostias ex more, nullus auctor ostendit. Ambo tamen, quamvis diversis locis, 
tumultu militari et Decii fraude interfecti sunt. Quibus diebus Origenes 
adversus quemdam Celsum Epicurum philosophum, qui contra nos libros conscripserat, 
octo voluminibus respondit. Qui, ut breviter dicam, in tantum scribendi 
sedulus fuit, ut Hieronymus quodam loco quinque millia librorum ejus se 
legisse
-----------------------------------------------------------
meminerit.
        

          CAPUT VI. De Decio persecutore Christianorum.
Decius, quintus et vigesimus ab Augusto, occisis Philippis invasit imperium, 
tenuitque anno uno et mensibus tribus: qui belli civilis incentor et repressor 
fuit. Idem continuo in quo se etiam ob hoc Philippum interfecisse docuit, 
ad persequendos interficiendosque Christianos, septem post Neronem, fera 
lia disperdit edicta, plurimosque sanctorum ad coronas Christi de suis 
cruciatibus misit. De qua persecutione Eusebius refert, in libro VI Ecclesiasticae 
Historiae, et martyrum testantur plurimae rei gestae passionum actiones. 
In qua Fabianus in urbe Roma
-----------------------------------------------------------
martyrio consummatus est. Alexander, Hierosolymorum episcopus, apud Caesaream 
Palaestinae et Antiochiae Babylas interficiuntur. Haec autem persecutio, 
ut Dionysius Alexandriae episcopus refert, non ex praecepto imperatoris 
sumpsit exordium, sed anno integro (ut ait) principalia praevenit edicta 
minister daemonum, qui dicebatur in civitate nostra divinus, superstitiosum 
contra nos exagitans vulgus. Nam Decius filium suum Caesarem fecit, vir 
actibus virtutibusque instructus, placidus et communis domi, in armis promptissimus. 
Sed quia persecutionem contra Christianos exercuit, hanc recepit mercedem 
in solo barbarico, inter confusas turbas gurgite paludis submersus est, 
ita ut nec cadaver ejus potuerit inveniri; filius vero ejus bello exstinctus 
est, Getis contra
-----------------------------------------------------------
eum dimicantibus.
        

          CAPUT VII. De Gallo et Volusiano. Et quid gestum sit imperantibus 
illis tam in doctoribus quam in caeteris causis memoria dignis.
Gallus Hostilianus, sextus et vigesimus ab Augusto regnum adeptus, vixit 
duobus annis cum Volusiano filio in imperio. Exoritur ultio violati nominis 
Christiani, et usquequo ad profligendas ecclesias edicta Decii cucurrerunt, 
eatenus incredibilium morborum pestis extenditur, nulla fere provincia 
Romana, nulla civitas, nulla domus fuit, quae non illa generali pestilentia 
corrupta atque vastata sit. Testis est liber Cypriani beati, de hac mortalitate 
conscriptus, et ut refert Dionysius, etiam hac sola pernicie insignes
-----------------------------------------------------------
Gallus et Volusianus dum contra Aemilianum novis rebus studentem, bellum 
civile moliuntur, occisi sunt. Aemilianus tamen tertio mense invasae tyrannidis 
exstinctus est. At ne Gallus quidem malum Decii aut videre potuit aut cavere, 
sed in eumdem lapidem offensionis impegit. Cujus cum regnum floreret in 
initio, et cuncta ei ex sententia cederent, sanctos viros qui pro pace 
regni ejus Deo summo supplicabant, persecutus est, cum quibus et prosperitatem 
suam fugavit et pacem. Origenes septuagesimo aetatis anno non ad integrum 
impleto defunctus est, et in urbe Tyri sepultus, ut praefati sumus. Cornelius 
Romae episcopus, rogatus a quadam matrona Lucina corpora apostolorum de 
tumbis levavit noctu, et
-----------------------------------------------------------
posuit Pauli quidem via Ostiensi, ubi decollatus est; Petri autem juxta 
locum, ubi crucifixus est, intra corpora sanctorum episcoporum in templo 
Apollinis in monte aureo in Vaticano palatii Neroniani III Kal. Julii; 
sub principibus praefatis, Cornelius martyrio coronatus est. Exstant ad 
eum Cypriani epistolae. Qua tempestate Novatus presbyter Cypriani Romam 
veniens, Novatianum et caeteros confessores sibi sociat, eo quod Cornelius 
poenitentes apostatas recepisset. Elatione quadam Novatus tumidus, spem 
penitus eis salutis adimebat, etiam si digne poenituissent. Ex quo et princeps 
haereseos exstitit Novatianorum, qui ab Ecclesia separati superbo nomine 
semetipsos catharos, id est mundos appellarunt. Ob quam rem concilium sacerdotale 
celeberrimum in
-----------------------------------------------------------
urbe Roma congregatum est, episcoporum quidem sexaginta numero, presbyterorum 
quoque totidem, cum diaconibus plurimis. Praeterea etiam per singulas quasque 
provincias, de hac re magna deliberatione habita, decretis significatur 
quid facto opus esset. Statuitur ergo Novatum quidem, cum his qui eum mentis 
elatione tumidum sequerentur, quique ad inhumanam istam, et nihil fraternae 
charitatis servantem sententiam declinaverunt, alienum esse ab Ecclesia; 
eos vero qui lapsi in certamine fuerant, fraterna miseratione curandos, 
et fomentis poenitentiae medicandos. Dionysius mirabilis Alexandriae doctor, 
et multorum librorum conditor qui hoc tempore floruit, de lapsis refert 
in hunc modum refutans Novati errorem: Isti igitur divini martyres, qui 
cum
-----------------------------------------------------------
Christo in coelestibus sedent, et regni ejus participes atque judicii, 
qui cum ipso de lapsis fratribus judicant: isti, inquit, ipsi susceperunt 
lapsos ad poenitentiam, conversionemque eorum non respuerunt, scientes 
quod Deus noster, cujus ipsi erant martyres, non vult omnino mortem morientis, 
sed conversionem ejus et poenitentiam quaerit. Si ergo isti receperunt 
quosdam, et in Ecclesia statuerunt, in oratione quoque eis et in cibo communicaverunt, 
quid nos facere vultis, fratres? Quid nobis agendum putatis? Nonne sequi 
nos eorum sententias, et judicium convenit? Pariter etiam Cornelius hanc 
vesaniam refutavit validissimis assertionibus. Cyprianus quoque qui de 
lapsis atque poenitentibus multa conscripsit, in tantam poenitentes recipiendos 
asseruit,
-----------------------------------------------------------
ut etiam si in ultimo vitae termino, errata sua ingemiscendo defleverint, 
de salute eorum non esse desperandum.
Qui sub praefatis principibus floruerunt doctores, et scribendo agonizandoque 
enituerint, quamvis quorumdam jam fecerimus mentionem, breviter tamen eorum 
actus, memoria dignos, repetendo adnotare curabimus. Ammonius vir disertus 
et valde eruditus in Philosophia eodem tempore Alexandriae clarus habitus 
est; inter multa ingenii sui et praeclara monumenta, etiam de consonantia 
Mosi et Jesu opus elegans composuit, et evangelicos canones excogitavit: 
quos postea secutus est Eusebius Caesariensis. Hunc falso accusat Porphyrius, 
quod ex Christiano ethnicus fuerit; cum constet eum usque ad
-----------------------------------------------------------
extremam vitam Christianum perseverasse. Ambrosius primus Marcioneus, deinde 
ab Adamantio correctus, Ecclesiae diaconus, et confessionis Dominicae gloria 
insignis fuit: cui cum Protheotisto presbytero, liber ab Adamantio de martyrio 
scribitur. Hujus industriae sumptu et instantia adhuc infinita Adamantius 
dictavit volumina; sed et ipse, quippe ut vir nobilis, elegantis ingenii 
fuit, sicuti ejus ad Adamantium epistolae indicio sunt. Obiit autem ante 
mortem Adamantii; et in hoc a plerisque reprehenditur, quod vir locuples 
amici sui senis et pauperis non recordatus est. Triphon Adamantii auditor, 
ad quem nonnullae ejus exstant epistolae, in Scripturis disertissimus fuit. 
Quod quidem multa ejus sparsim ostendunt
-----------------------------------------------------------
opuscula, sed praecipue liber quem composuit de vacca rufa in Deuteronomia, 
et de aromatibus, columba et turture, quae ab Abraham ponuntur in Genesi. 
Minutius Felix Romae insignis causidicus scripsit dialogum Christianis 
et Ethnicis, qui Octavius inscribitur. Sed alius sub nomine ejus fertur 
de Fato, vel contra mathematicos: qui cum sit et ipse diserti hominis, 
non mihi videtur cum superioris libri stylo convenire. Meminit hujus Minutii 
et Lactantius in libris suis. Gaius disputationem adversus Proculum Montani 
sectatorem valde insigne volumen condidit, arguens eum temeritatis super 
nova prophetia defendenda, et in eodem volumine epistolas quoque Pauli 
tredecim tantum enumerans, decimam quartam autem quae fertur ad Hebraeos 
dicit non ejus esse, sed
-----------------------------------------------------------
apud Romanos quasi Pauli habetur. Berillus Arabiae postremus episcopus, 
cum aliquanto tempore religiose rexisset Ecclesiam, ad extremum lapsus 
in haeresim quae Christum ante incarnationem fuisse negat, ab Adamantio 
correctus, scripsit varia opuscula, et maxime epistolas, in quibus Adamantio 
gratias agit; sed et Adamantii ad eum litterae sunt. Exstat et dialogus 
Adamantii et Berilli, in quibus haeresis coarguitur. Claruit autem sub 
Alexandro Mammeae filio, et Maximino et Gordiano, qui ei in imperium successerunt.
        

          CAPUT VIII. De doctoribus aliquot orthodoxis, qui sub Gallo et 
Volusiano floruerunt.
Hippolytus cujusdam ecclesiae episcopus (nomen quippe urbis scire non potui) 
in enarratione Paschae
-----------------------------------------------------------
et temporum canone, quem scribit, usque ad primum annum Alexandri imperatoris 
perducit, sexdecim annorum circulum, quem Graeci cyclum vocant, reperit, 
et Eusebius qui super eodem Pascha decem et novem annorum circulum composuit, 
hac occasione scribit: Edidit nonnullos in Scripturis commentarios, e quibus 
haec reperit: In Hexameron, in Exodum, et in Canticum canticorum, in Genesim, 
in Zachariam de Psalmis, et in Isaiam, de Daniele, de Apocalypsi, de Proverbiis, 
de Ecclesiaste, de Saule et Pythonissa, de Antichristo, de Resurrectione; 
et contra Marcionem, de Pascha et adversus omnes haereses, et de laude 
Domini Salvatoris, de qua praesente Adamantio se loqui in ecclesia significat. 
In hujus aemulatione Ambrosius, quem de Marcionis haeresi ad
-----------------------------------------------------------
veram fidem correctum diximus, cohortatus est Adamantium in Scripturis 
commentarios scribere, praebens ei septem et amplius notarios, eorumque 
expensas et librariorum parem numerum: quodque his majus est, incredibili 
studio quotidie ab eo opus exigens. Unde et in quadam epistola eum Adamantium 
vocat. Alexander episcopus Cappadociae cum desiderio sanctorum locorum 
Hierosolymam pergeret, et Narcissus episcopus ejusdem urbis jam senex regeret 
ecclesiam, tunc Narcisso et multis clericorum ejus revelatum est Alexandrum 
altera die mane intrare episcopum, qui adjutor episcopalis vel sacerdotalis 
cathedrae esse deberet. Itaque re ita completa ut praedicta fuerat, cunctis 
Palaestinae episcopis in
-----------------------------------------------------------
unum congregatis, annitente quoque ipso vel maxime Narcisso Hierosolymitanae 
ecclesiae episcopo, cum eo gubernaculum suscepit. Hic in fine cujusdam 
epistolae, quam scripsit ad Adamantium, et pro Adamantio, ita super pace 
Ecclesiae ait: Salutat vos Narcissus senex, qui ante me tenuit hunc episcopalem 
locum, et nunc mecum eumdem orationibus regit, annos natus circiter CXVI, 
et vos mecum precatur, ut unum idemque sapiatis. Scripsit et aliam ad Antiochenses 
epistolam per Clementem presbyterum Alexandriae, de quo supra diximus, 
necnon et ad Adamantium et pro Adamantio contra Demetrium, et quod juxta 
testimonium bonum Adamantium presbyterum constituerit; sed et aliae ejus 
ad diversos feruntur epistolae. Septima autem persecutione sub
-----------------------------------------------------------
Decio, quo tempore Babilas Antiochiae passus est, ductus Caesaream et clausus 
carcere, ob confessionem Christi martyrio coronatur. Julius Africanus, 
cujus quinque de Temporibus exstant volumina, sub imperatore Marco Aurelio 
Antonino, qui Macrino successerat, fuit: qui legationem susceperat a principe, 
ut Emaus in Judaea restauraretur, quae deinceps Nicopolis nominata est. 
Hujus est epistola ad Adamantium super quaestione Susannae, eo quod dicat 
eam in Hebraico fabulam haberi, nec convenire cum Hebraico: contra quam 
epistolam doctam scripsit Adamantius. Exstat ejus ad Aristidem altera epistola, 
in qua super dissonantia quae videtur esse in genealogia Salvatoris apud 
Lucam, plenissime disputavit. Geminus Antiochenae ecclesiae presbyter
-----------------------------------------------------------
pauca ingenii sui monumenta composuit, florens sub Alexandro principe, 
et episcopus urbis suae Sebenno, eo vel maxime tempore, quo Heraclas Alexandrinae 
ecclesiae pontifex ordinatus est. Igitur ab Augusto septimus et vigesimus 
Valerianus in Rhetia ab exercitu imperator creatus est.
        

          CAPUT IX. De gestis Valeriani et Gallieni principum, et qui doctores 
vel martyres ea tempestate exstiterint.
Romae autem filius ejus Gallienus Augustus a senatu appellatus est mansitque 
in imperio, quamvis infeliciter undique coarctantibus malis, annis quindecim. 
Itaque mirandum est de Valeriano, quomodo supra caeteros qui ante se fuerunt, 
hic et humanus et benignus exstiterit in famulos Dei, ita ut in initiis
-----------------------------------------------------------
multo etiam illis benignior videretur qui nomine saltem Christiani dicebantur. 
In tantum verebatur servos Domini, ut omnis domus ejus esset ecclesia Dei. 
Depravatus autem est et a veritate dejectus per quemdam doctorem pessimum 
magistrum et principem Aegyptiorum magorum ut justos et sanctos viros persequi 
et interimi juberet, tanquam qui adversarentur magicis artibus, quibus 
seipsum subdiderat. Erant enim revera, et sunt etiam nunc, qui possunt 
virtute meritorum suorum restinguere fallacias daemoniorum. Ergo respirante 
paulisper supra solitum, jugi et gravi pestilentia generi humano, provocat 
poenam suam obliviosa malitia. Impietas enim flagella quidem excruciata 
sentit, sed a quo flagellatur
-----------------------------------------------------------
obdurata non sentit. Valerianus siquidem mox ut arripuit imperium octavus 
a Nerone, adegit per tormenta Christianos ad idololatriam abnegantesque 
interfici jussit, fuso per omnem Romani regni latitudinem sanctorum sanguine. 
Valerianus illico nefarii auctor edicti a Sapore Persarum rege captus, 
luminibus effossis, imperator populi Romani ignominiosissime apud Persas 
in servitute consenuit: hanc infamis officii continuam, donec vixit damnationem 
sortitus, ut ipse acclivis humi regem semper ascensurum in equum, non manu 
sua, sed dorso attolleret. Et Gallienus quidem tam claro Dei judicio territus, 
tanquam miseri collegae permotus exemplo, pacem in Ecclesiis trepida satisfactione 
restituit. Sed non compensat injuriae ultionisque mensuram unius impii, 
quamvis
-----------------------------------------------------------
perpetua ac supra modum abominanda captivitas, contra tot millia excruciata 
sanctorum justorumque sanguis ad Dominum clamans, in eadem sese terra ubi 
fusus est, vindicari rogat. Non enim de solo constitutore praecepti justo 
supplicium judicio flagitabatur, sed etiam exsecutores, delatores, accusatores, 
spectatores ac judices, postremo omnes qui injustissimae crudelitati vel 
tacita voluntate assentiebantur (quia Dominus secretorum cognitor est), 
quorum maxima per omnes provincias pars hominum versabatur, eadem ultionis 
plaga corripi justum erat. Solvuntur repente undique permissu Dei ad hoc 
circumpositae relictaeque gentes, laxatisque habenis in omnes Romanorum 
fines invehuntur: Germani Alpibus, Rhetia, totaque Italia penetrata, Ravennam
-----------------------------------------------------------
usque perveniunt. Alamanni Gallias pervagantes, etiam in Italiam transeunt. 
Graecia, Macedonia, Pontus, Asia Gothorum inundatione delentur. Nam Dacia 
trans Danubium in perpetuum aufertur. Quadi et Sarmatae Pannonias depopulantur, 
Germani ulteriores abrasa potiuntur Hispania. Parthi Mesopotamiam auferunt, 
Syriamque corradunt. Exstant adhuc per diversas provincias in magnarum 
urbium ruinis parvae et pauperes aedes, signa miseriarum et nominum indicia 
servantes: Ex quibus (ait Orosius) in Hispania Terraconem ad consolationem 
miseriae recentis ostendimus. Et ne quid forte Romani corporis ab hac dilaceratione 
cessaret, conspirant intrinsecus tyranni, consurgunt bella civilia, funditur 
ubique plurimus sanguis Romanorum, Romanis Barbarisque
-----------------------------------------------------------
saevientibus. Sed cito ira Dei in misericordiam vertitur, et coeptae ultionis 
major forma quam poena in mensuram plenitudinis reputatur. Igitur primus 
Genuus qui purpuram imperii sumpserat, apud Mirsam occiditur. Posthumius 
in Gallia invasit tyrannidem, multo quidem reipublicae commodo. Nam per 
decem annos ingenti virtute ac moderatione usus, et dominantes hostes expulit 
et perditas provincias in pristinam faciem reformavit, seditione tamen 
militum interfectus est. Emelianus apud Moguntiam cum res novas moliretur 
oppressus est. Post mortem Posthumii Marius ibidem invasit imperium, sed 
continuo interfectus est. Deinde Victorinus a Gallis ultro creatus et post 
paululum occisus
-----------------------------------------------------------
est. Huic successit Tetricus, qui tunc Aquitanici praesidatus administrabat 
officium, multasque seditiones militum pertulit. At vero in Oriente per 
Odenatum quemdam collecta agresti manu, victi repulsique Persae, defensa 
Syria, recepta Mesopotamia est, et usque ad Tesiphontem rusticani Syriae 
cum Odenato suo vincendo venerunt. Gallienus autem cum rempublicam deseruisset, 
ac Mediolani libidinibus inserviret, occisus est. Qua tempestate Cyprianus 
Afer primum gloriose rhetoricam docuit, et inde suadente presbytero Cecilio, 
a quo et cognomentum sortitus est, Christianus factus, omnem substantiam 
suam pauperibus erogavit, ac post non multum temporis allevatus in presbyterum, 
etiam episcopus Carthaginensis constitutus. Hujus ingenii superfluum
-----------------------------------------------------------
judicium texere, cum sole clariora sint ejus opera. Passus est sub Valeriano 
et Gallieno principibus, persecutione octava, eo die quo et Cornelius, 
sed non eodem anno. Pontius Diacon Cypriani usque ad diem passionis ejus 
cum ipso exsilium sustinens, egregium volumen vitae et passionis Cypriani 
edidit. Theodorus, qui et Gregorius postea appellatus est, Neocaesareae 
Ponti episcopus, admodum adolescens, ob studium Graecarum et Latinarum 
litterarum de Cappadocia ad Berithum, et inde Caesaream Palestinae transiit, 
juncto sibi fratre Athenodoro. Quorum cum egregiam indolem vidisset Adamantius, 
cohortatus est eos ad philosophiam. In qua paulatim eos erudiens, ad Christi 
fidem subintroduxit, sui quoque sectatores reddidit. Quinquennio itaque 
eruditi ab
-----------------------------------------------------------
eo, remittuntur ad patrem. E quibus Theodorus proficiscens, panegyricum 
et eucharistias scripsit ad Adamantium; et evocata grandi frequentia, ipso 
quoque Adamantio praesente recitavit, qui usque hodie exstat. Scripsitque 
in Ecclesiasten breve quidem, sed valde utile volumen. Et aliae ejus vulgo 
feruntur epistolae. Sed praecipue signa atque miracula, quae episcopus 
Neocaesareae Ponti cum multa Ecclesiarum gloria perpetravit. Ex quibus 
est quod, cum ecclesiae faciendae locus non sufficeret, propter imminentem 
rupem et fluminis crepidinem, precibus montem movit, et spatiosum aedificantibus 
reddidit locum. Qui etiam praelia et mortes virorum furentesque germanos 
ita sedavit. Stagnum quoddam erat situm in regionibus Ponti piscibus refertum, 
ex
-----------------------------------------------------------
quorum captura praedivites reditus praestabantur. Quae possessio duobus 
fratribus sorte haereditatis evenit, sed cupiditas hujus rei fraterna violavit 
jura. Quos beatus Gregorius ad oram stagni exitialis paterno convocavit 
affectu, aitque ad eos: Ego jam vos per virtutem Domini omni certamine 
cruentae contentionis absolvam. Et cum haec dixisset, in conspectu omnium 
virgam quam tenebat ad primas littoris undas defigit, et ipse positis genibus 
palmas tendit ad coelum, atque excelso supplicat Deo. Simul ut ille orando 
finem fecit, statim se unda subducens, et cursu velociter fugiens, a conspectu 
superno jussa discedere, abyssis suis redditur, et arentem campum germanis 
jam concordibus dereliquit.
-----------------------------------------------------------
Dionysius de quo supra mentionem fecimus, Alexandrinae urbis episcopus, 
sub Heracla scholam presbyter tenuit, et Adamantii velut insignissimus 
auditor fuit. Hic in Cypriani Africani synodi dogma consentiens, de haereticis 
rebaptizandis plurimas ad diversos misit epistolas, quae usque hodie exstant. 
Sed et ad Fabium Antiochenae ecclesiae episcopum, scripsit de poenitentia, 
et ad Romanos per Hippolytum, alteram ad Sixtum, qui Stephano successerat, 
et ad Philemonem, et ad Dionysium Romanae ecclesiae presbyterum, et ad 
eumdem Dionysium postea Romae episcopum, et ad Novatianum, causantem quod 
invitus Romae episcopus ordinatus esset; cujus epistolae hoc exordium est: 
Dionysius Novatiano fratri salutem. Si invitus, ut dicis, ordinatus es, 
probabis,
-----------------------------------------------------------
cum volens recesseris. Est ejus ad Dionysium et Didymum altera epistola, 
et de Pascha plurima declamatorie conscripta. Est et ad Alexandrinam ecclesiam 
de exsilio, et ad Heraclam in Aegypto episcopum et alia de mortalitate 
et de sabbato ad Herviam. Nam et alia de persecutione Decii, et duo libri 
adversum Nepotem episcopum, qui mille annorum corporale regnum suis scriptis 
asseruit, in quibus et de Apocalypsi Joannis diligentissime disputat. Adversum 
Sabellium et Hermamonem Beronicis episcopum, et ad Thelesphorum et ad Eufran 
quarti libri, et ad Dionysium Romanae urbis episcopum, et ad Laodicenses 
de poenitentia, item et canones de poenitentia et de ordine delictorum, 
de natura ad Timotheum, de tentationibus ad Eufranonem, ad
-----------------------------------------------------------
Basilidem quoque multae epistolae, in quarum una asserit se etiam in Ecclesiasten 
coepisse scribere commentarios, et adversum Paulum Samosatenum, ante paucos 
dies quam moreretur, insignis ejus fertur epistola. Moritur duodecimo Gallieni 
anno. Novatianus Romanae urbis presbyter adversum Cornelium cathedram sacerdotalem 
conatus est invadere. Novatianorum, quod Graece dicitur catharos, dogma 
constituit, nolens apostatas suscipere poenitentes. Hujus auctor Novatus 
Cypriani presbyter fuit. Scripsit autem de Pascha, de Sabbato, de Circumcisione, 
de Sacerdote, de Cibis Judaicis, de Instantia, de Attalo, et alia multa, 
et de Trinitate grande volumen. Aequalitatem sibi ac similitudinem epitomen 
operis Tertulliani faciens: quod plurimi nescientes, Cypriani
-----------------------------------------------------------
aestimant esse.
        

          CAPUT X. De Claudio et Quintilio imperatoribus.
Claudius vigesimus octavus voluntate senatus sumpsit imperium, statimque 
Gothos jam per annos quindecim Illyricum Macedoniamque vastantes bello 
adortus, incredibili strage delevit. Cui a senatu clypeus aureus in curia 
et in Capitolio statua aeque aurea decreta est. Sed continuo apud Syrmium, 
priusquam biennium in imperio expleret, morbo correptus interiit. Claudio 
mortuo, Quintilius frater ejus ab exercitu imperator electus, vir quidem 
unicae moderationis, et solus fratri praeferendus, septimo decimo die imperii 
interfectus est. Quibus
-----------------------------------------------------------
diebus in Alexandria Bruchium, quod per multos annos fuerat obsessum, tandem 
destruitur.
        

          CAPUT XI. De Aureliani triumphis, atque persecutionibus Christianorum, 
et qui sub eo floruerint.
Aurelianus vigesimus nonus imperium adeptus, quinque annis et sex mensibus 
tenuit, vir industria militari excellentissimus. Expeditione in Danubium 
suscepta, Gothos magnis praeliis profugavit, ditionemque Romanam antiquis 
terminis restituit. Inde in Orientem conversus, Zenobiam quae, occiso Odenato 
marito suo, Syriam receptam sibi vindicavit, magis praelii terrore quam 
praelio in potestatem redegit. Thetricum in Gallia minime sufficientem 
sustinere seditiones militum suorum, scribentemque
-----------------------------------------------------------
etiam,Eripe me his, invicte, malis.
ac per hunc proditorem exercitus sui sine labore superavit. Sic Orientis 
et Aquilonis receptor, magna gloria triumphavit, urbem Romam muris firmioribus 
cinxit. Novissime, cum persecutionem adversus Christianos agi nonus a Nerone 
decerneret fulmen, ante eum magno pavore circumstantium ruit, ac non multo 
post in itinere occisus est, ut fertur, fraude servi sui, qui ad quosdam 
militares viros amicos ipsius nomina pertulit adnotata, falso manum ejus 
imitatus, tanquam Aurelianus ipsos pararet occidere, a quibus interemptus 
est. Hinc ferunt excellentius aliquid egisse Alexandro magno vel Caesare 
dictatore. Nam Romanum orbem triennio ab invasoribus
-----------------------------------------------------------
receptavit, cum Alexander annis tredecim per victorias ingentes ad Indiam 
pervenerit, et C. Caesar decennio subegerit Gallos, adversum cives quadriennio 
congressus. Sub quo in urbe Roma monetarii rebellaverunt, quos Aurelianus 
victos ultima crudelitate compescuit. Iste primus apud Romanos diadema 
capiti innexuit, gemmisque et aurata omni veste quae adhuc fere incognita 
Romanis moribus visebatur, usus est. Itaque fuit saevus et sanguinarius, 
et trux omni tempore, etiam filii sororis interfector. Cujus tempore persecutionis 
beatissima Columba virgo apud Senones Galliarum metropolim civitatem martyrio 
coronata est. Igitur Aurelianum Romae triumphantem Thetricus et Zenobia 
praecesserunt. E quibus Thetricus corrector postea Lucaniae fuit,
-----------------------------------------------------------
decernente eum Aureliano eleganti loco sublimius habendum, regere aliquam 
Italiae partem, quam trans Alpes regnare. Et Zenobia in urbe summo honore 
consenuit a qua hodieque Romae Zenobiae familia nuncupatur. Aurelianus 
templum soli aedificat et Agon solis ab Aureliano institutus. Hujus temporibus 
Malchion disertissimus Antiochenae ecclesiae presbyter, quippe qui in eadem 
urbe rhetoricam florentissime docuit, conversum Paulum Samosatenum, qui 
Antiochenae ecclesiae episcopus, dogma Artemonis instauraverat, excipientibus 
notariis disputavit; qui dialogus usque hodie exstat. Sed et alia grandis 
epistola, ex persona synodica ab eo scripta, apud Dionysium et Maximum 
Romanae et Alexandrinae
-----------------------------------------------------------
ecclesiae episcopos dirigitur. Floruit sub Claudio et Aureliano principibus. 
Euthicianus Romae episcopus tunc martyrio coronatus, in cimeterio Calixti 
sepelitur, qui et ipse CCCXIII martyres manu sua sepelivit.
        

          CAPUT XII. De Tacito et Probo imperatoribus.
Tacitus post Aurelianum suscepit imperium, vir egregius moribus, qui ducentesimo 
imperii die apud Tharsum febri moritur. Huic successit Florianus. Sed cum 
magna pars exercitus equitum Probum, militiae peritum legisset, Florianus 
dierum sexaginta quasi per ludum imperio usus, incisis a semetipso venis, 
effuso sanguine consumptus est. Probus genitus patre agresti, hortorum 
studio Dalmati nomine
-----------------------------------------------------------
trigesimus primus regnum sortitus, obtinuit annis sex mensibus quatuor. 
Gallias jam dudum a Barbaris occupatas, per multa et gravia praelia deletis 
tandem hostibus, ad perfectum liberavit. Bella deinde civilia equidem plurimo 
sanguine duo gessit, unum in Oriente, quo Saturninum qui ad restaurationem 
Antiochenae civitatis fuerat missus, tyrannide subnixum, oppressit et cepit; 
aliud quo Proculum et Bonosum apud Agrippinam magnis praeliis superatos 
interfecit. Juneas, Gallos et Pannonios abire permisit. Opere militari 
Almam montem apud Sirmeum et Aureum apud Maesiam superiorem vineis consevit 
et provincialibus colendos dedit. Hic Syrmii in turri ferrata occiditur. 
Quibus diebus insana Manichaeorum haeresis exorta, a Persa quodam, qui 
Manes
-----------------------------------------------------------
vocabatur, auctore: quorum impietates et sacrilegia ac turpitudines explicare 
in hoc opere longum est. Archilaus episcopus Mesopotamiae librum disputationis 
suae quem composuit adversum Manichaeum exeuntem de Persida, Syro sermone 
composuit. Qui translatus in Graecam linguam habetur a multis. Claruit 
sub imperatore eodem Probo.
        

          CAPUT XIII. De Caro et fitio ejus Carino principibus, et qui 
eo tempore clari haberentur.
Carus Narbonensis trigesimus secundus suscepit imperium, ac biennio tenuit. 
Qui cum filios suos Carinum et Numerianum consortes regni effecisset, et 
post bellum Parthicum ac regiones Parthorum
-----------------------------------------------------------
vastatas duas nobilissimas Parthorum urbes Cochem et Thesiponthem cepisset, 
super Tygridem in castris fulmine ictus interiit. Numerianus, qui cum patre 
fuerat, dum oculorum dolore correptus in vehiculo veheretur, impulsore 
Apro, qui socer ejus fuerat, per insidias occisus est. Cum dolo occultaretur 
ipsius mors quousque Aper invaderet imperium, foetore cadaveris scelus 
est proditum. Hinc Sabinus Julianus invadens imperium, a Carino in campis 
Veronensibus occiditur. Hic Carinus omnibus sese sceleribus inquinavit. 
Plurimos innoxios fictis criminibus occidit, matrimonia nobilium corrupit, 
condiscipulis quoque qui eum in auditorio verbi fatigatione taxaverant, 
perniciosus fuit. Ad
-----------------------------------------------------------
extremum trucidatur ejus praecipue tribuni dextera, cujus dicebatur conjugem 
polluisse. Anatholius Alexandrinus Laodicae Syriae episcopus, sub Probo 
Caroque imperatoribus floruit, mirae doctrinae vir, in arithmetica, geometria, 
astronomia, grammatica, rhetorica, dialectica. Cujus ingenii magnitudo 
de volumine quod super Pascha composuit, ac decem libris arithmeticae institutionis, 
quos vix intelligere possumus, declaratur. Victorinus Pictaviensis episcopus 
non aeque Latinae ut Graecae linguae distinctionem noverat: unde opera 
ejus grandia videntur sensibus, viliora compositione verborum. Sunt autem 
ejus commentarii in Genesim, in Exodum, in Leviticum, in Isaiam, in Ezechiel, 
et in Habacuc, in Ecclesiasten, in Canticum canticorum, in Apocalypsin
-----------------------------------------------------------
Joannis, adversum omnes haereses, et multa alia, ad extremum martyrio coronatus 
est. Pamphilus presbyter Eusebii Caesariensis episcopi Neocaesareae, tanto 
bibliothecae divinae amore flagrans, ut maximam partem Adamantii voluminum 
sua manu descripserit, quae usque hodie in Caesariensi bibliotheca habentur. 
De quo Hieronymus ait: Sed in duodecim prophetas viginti quoque Adamantii 
volumina manu ejus exarata reperi, quae tanto amore amplexus servo gaudeoque, 
ut Christi opes habere me credam. Si enim laetitia est unam epistolam habere 
martyris, quanto magis tot millia versuum, quae mihi videntur suo sanguine 
signasse vestigia? Scripsit antequam Eusebius scriberet Apologeticum pro 
Adamantio, et passus est Caesareae Palaestinae sub persecutione
-----------------------------------------------------------
Maximini. Pierius ecclesiae Alexandrinae presbyter, sub Caro et Diocletiano 
principibus, eo tempore quo eamdem ecclesiam Theonas episcopus regebat, 
florentissime populos docuit, et in tantam sermonum diversorumque tractatuum, 
qui usque hodie exstant venit elegantiam, ut Adamantius junior vocaretur. 
Constat hunc mire appetitorem voluntariae paupertatis, scientissimumque 
dialecticae artis: post persecutionem omne vitae suae tempus Romae fuisse 
conversatum. Hujus est longissimus tractatus de prophetia Oseae quem in 
vigiliis Paschae habitum, ipse simplici sermone demonstrat.
        

          CAPUT XIV. De Diocletiano principe, et Maximiano et caeteris 
Caesaribus, quos ipse creaverat; et de eorum praeliis, et persecutionibus 
Christianorum.
Diocletianus tricesimus tertius ab Augusto, Dalmata Anuli senatoris libertus, 
matre pariter atque oppido nomine Diocles. Quorum vocabulis, donec imperium 
sumeret, Diocles appellatus: ubi orbis Romani potentiam cepit, Graium nomen 
in Romanum morem convertit. Imperavit annis viginti, statimque ut potestatis 
copiam habuit, Aprum, interfectorem Numeriani, manu sua interfecit. Carinum 
deinde, quem Carus Caesarem in Dalmatia reliquerat, flagitiose viventem 
difficillimo bello et maximo labore superavit. Dehinc cum in Gallia Amandus 
et Helianus collecta rusticorum manu, quos Vacandas vocabant, perniciosos 
tumultus excitassent, Maximianum
-----------------------------------------------------------
cognomento Herculium Caesarem fecit. Quem misit in Gallias: qui facile 
agrestium hominum imperitam et confusam manum militari virtute compescuit. 
Deinde Carausius quidam genere infimus, sed consilio et manu promptus, 
cum ad observanda Oceani littora, quae tunc Franci et Saxones infestabant, 
positus, plus in perniciem quam in provectum reipublicae ageret, ereptam 
praedonibus praedam, nulla ex parte restituendo dominis, sed soli sibi 
vindicando, accendit suspicionem, quia ipsos quoque hostes ad incursandos 
fines artifici negligentia permitteret; quamobrem a Maximiano jussus occidi, 
purpuram sumpsit, ac Britannias occupavit. Igitur per omnes Romani imperii 
fines, subitarum turbationum fragores concrepuerunt,
-----------------------------------------------------------
Carausio in Britannia rebellante, Achilleo in Aegypto, cum et Aphricam 
Quinquegentiani infestarent, Narseus etiam rex Persarum Orientem bello 
premeret. Hoc periculo Diocletianus permotus, Maximianum Herculium ex Caesare 
fecit Augustum; Constantium vero et Maximianum Galerium Caesares legit, 
Constantius Maximiani Herculii privignam Theodoram accepit uxorem: ex qua 
sex filios fratres Constantini sustulit. Constantinum vero filium ex Helena 
habuit concubina. Carausius, Britannia sibi per septem annos fortissime 
vindicata ac retenta, tandem fraude Adlecti socii sui interfectus est. 
Adlectus postea ereptam Carausio insulam, et per triennium tenuit: quem 
Asclepiodotus praefectus praetorio pressit, Britanniamque post decem annos 
recepit.
-----------------------------------------------------------
Constantius vero Caesar in Gallia primo bello ab Alamannis profligato exercitu 
suo, vix ipse subreptus est: secundo autem secuta est satis secunda victoria. 
Nam paucis horis sexaginta millia Alamannorum caesa feruntur. At Maximianus 
Augustus Quinquegentianos in Africa domuit. Porro autem Diocletianus Achilleum 
obsessum per octo menses, apud Alexandriam cepit et interfecit. Sed immoderate 
victoria usus, Alexandriam direptioni dedit, Aegyptum totam proscriptionibus 
caedibusque foedavit. Praeterea Galerius Maximianus cum duobus jam praeliis 
adversus Narseum conflixisset, tertio inter Gallinicum et Charras congressus 
et victus, amissis copiis ad Diocletianum refugit. A quo arrogantissime
-----------------------------------------------------------
exceptus, ita ut per aliquot millia passuum purpuratus ante vehiculum ejus 
cucurrisse referatur. Verumtamen hac contumelia confusus, ad virtutem usus 
est ea, per quam detrita rubigine aciem mentis exacuit. Itaque mox per 
Illyricum et Mesiam, undique copias contraxit, raptimque in hostem reversus, 
Narseum magnis consiliis viribusque superavit. Exstinctis Persarum copiis, 
ipsoque Narseo in fugam acto castra ejus invasit, uxores, sorores, liberosque 
cepit, immensam vim gazae Persicae diripuit, captivos quamplurimos Persarum 
nobilium abduxit. Reversus in Mesopotamiam, a Diocletiano plurimo honore 
susceptus est. Postea per eosdem duces strenue adversus Carpas Basternasque 
pugnatum est. Sarmatas deinde vicerunt: quorum copiosissimam captivam
-----------------------------------------------------------
multitudinem, per Romanorum finium dispersere praesidia. Interea Diocletianus 
in Oriente, Maximianus Herculius in Occidente, vastari ecclesias, affligi 
interficique Christianos, decimo post Neronem loco, praeceperunt: quae 
persecutio omnibus fere anteactis, diuturnior atque immanior fuit. Nam 
per decem annos incendiis ecclesiarum, proscriptionibus innocentum, caedibus 
martyrum incessabiliter acta est. Sequitur terrae motus in Syria, ex qua 
apud Tyrum et Sidonem passim labentibus tectis, multa millia hominum prostrata 
sunt. Secundo persecutionis anno, Diocletianus ab invito exegit Maximiano, 
ut simul purpuram imperiumque deponerent, ac, junioribus in rempublicam 
substitutis, ipsi in privato otio consenescerent. Itaque sub una die Diocletianus
-----------------------------------------------------------
apud Nicomediam, Maximianus apud Mediolanum potestatem imperii simul cultumque 
deposuerunt. Igitur Diocletianus in propriis agris consenuit. Qui dum ab 
Herculio atque Galerio ad recipiendum imperium rogaretur, tanquam pestem 
aliquam detestans, in hunc modum respondit: Utinam Salone possetis visere 
olera nostris manibus instituta, profecto nunquam istud tentandum negotium 
judicaretis. Tandem Constantinum ac Licinium veritus, quasi partibus Maximini 
et Maxentii favissent, per formidinem veneno hausto interiit.
        

          CAPUT XV. De Galerio et Constantio, qui orbem Romanum primi diviserunt, 
et de multis principibus, qui illis diebus scaturientes ebullierunt et 
perierunt. Et qui doctores ea tempestate, vel martyres exstiterint.

-----------------------------------------------------------
Galerius et Constantius Augusti primi Romanorum imperii in duas partes 
diviserunt: Galerius Maximianus Illyricum, Asiam, et Orientem; Constantius 
Italiam, Africam et Gallias obtinuit. Sed Constantius vir tranquillissimus, 
Gallia tantum Hispaniaque contentus. Et dum persecutiones diversas Ecclesiae 
in alio terrarum orbe paterentur, solus Constantius Constantini pater, 
licenter Christianis in sua consistere religione concessit. Denique tale 
aliquod eum miraculum et memoria dignum egisse cognovimus. Is enim probare 
volens quosdam in suo palatio Christianos, si boni et solidi essent viri, 
evocans universos praecepit dicens, ut siquidem venirent ad sacrificandum 
et ejus colerent deos, circa eum essent, et
-----------------------------------------------------------
in suo cingulo permanerent: si vero refugerent, egrederentur de palatio, 
gratias agentes, quod minime punirentur. Cumque in utroque apparuissent, 
alii quidem religionis desertores, alii vero divina praesentibus praeponentes 
facta deliberatione, iis amicis et consiliariis uti decrevit, qui in melioribus 
fideles constantesque permanserant; alios vero velut effeminatos aversatus 
expulit a suo colloquio, credens nunquam eos circa principem devotos fore, 
qui fuerunt Dei sui sic paratissimi proditores. Et ideo adhuc superstite 
Constantio, non videbatur contra legem quempiam esse Christianam, apud 
eos qui intra Italiam Galliasque et Britanniam, et qui circa Pyrenaeum 
habitabant montem, usque ad Oceanum Hespericum. Galerius porro duos Caesares 
legit
-----------------------------------------------------------
Maximinum, quem in Oriente constituit, et Severum, cui permisit Italiam, 
ipse in Illyrico constitutus. Constantius vero Augustus summae mansuetudinis 
et civilitatis in Britannia obiit Eboraci sextodecimo imperii sui anno. 
Attamen ecclesiarum devastatio usque ad septimum Constantini annum, Christianorumque 
sanguinis effusio fervere per diversa loca non cessat. Igitur haec persecutio 
tam crudelis et crebra flagrabat ut intra unum mensem decem et septem millia 
martyrum pro Christo passi inveniantur. Nam Oceani limbum transgresso, 
Albanum, Aaron, et Julium Britanniae, cum aliis pluribus viris ac feminis, 
felici cruore damnavit. Passus est hac tempestate Pamphilus presbyter Eusebii 
Caesariensis episcopi Neocaesarius, cujus vitam ipse
-----------------------------------------------------------
tribus libris comprehendit: de quo superius mentionem fecimus. Tertio anno 
persecutionis, quo et Constantius obiit, Maximinus et Severus a Galerio 
Maximiano Caesares facti. E quibus Maximinus maleficia et stupra sua Christianorum 
persecutionibus accumulat. Passus est ea tempestate Petrus Alexandriae 
episcopus cum pluribus Aegypti episcopis. Lucianus quoque, vir moribus 
et continentia et eruditione praecipuus, Antiochenus presbyter: passus 
est et Timotheus Romae X Kalend. Julii. Quibus diebus quae in orbe Romano 
(ut paulisper superiora repetamus) gesta sunt propter innoxium Christianorum 
sanguinem fusum, uno quidem pene tempore, imperatoribus creatis, replicare 
curabo. Igitur Constantius Constantini pater, atque Armentarius, Caesares 
Augusti appellantur,
-----------------------------------------------------------
creatis Caesaribus Severo per Italiam, Maximino Galerii sororis filio per 
Orientem; eodemque tempore Constantinus Caesar efficitur. Maxentius imperator 
in villa sex millibus ab urbe dissita, in itinere Lavicano, dehinc Licinius 
Augustus efficitur, parique modo Alexander apud Carthaginem imperator fit. 
Simili modo Valens imperator creatur. Quorum exitus iste fuit: Severus 
Caesar ab Herculio Maximiano Romae ad Tres Tabernas exstinguitur, funusque 
ejus Gallieni sepulcro infertur, quod urbe abest per Appiam millibus novem. 
Galerius Maximianus, consumptis genitalibus defecit, Maximianus Herculius 
a Constantino apud Massiliam obsessus, deinde captus, poenas dedit mortis: 
postremo, fractis laqueo cervicibus, Alexander a Constantini exercitu
-----------------------------------------------------------
jugulatur. Maxentius dum adversus Constantinum congreditur, Milvium pontem 
navigiis compositum ab latere ingredi festinans, lapsu equi in profundum 
demersus est, voratumque limo pondere thoracis corpus vix repertum. Maximinus 
apud Tharsum morte simplici periit; Valens a Licinio morte mulctatur. Igitur 
tempore praedictorum principum, qui doctores seu martyres exstiterint, 
ex plurimis paucorum memoriam replicare curabo. Lucianus ergo vir disertissimus, 
Antiochenae ecclesiae presbyter, tanto Scripturarum studio laboravit, ut 
usque nunc quaedam exemplaria Scripturarum Luciana nuncupentur. Feruntur 
ejus de fide libelli, et breves ad nonnullos epistolae. Passus Nicomediae 
ob confessionem
-----------------------------------------------------------
Christi, sub persecutione Maximini, sepultusque Heliopoli Bethaniae. Phileas 
de urbe Aegypti, quae vocatur Thymius, nobili genere, et non parvis opibus, 
suscepto episcopatu elegantissimum librum de martyrum laude composuit. 
Et disputatione auctorum habita, adversum judicem qui eum sacrificare cogebat, 
pro Christo capite truncatur: eodem in Aegypto persecutionis auctore, quo 
Lucianus Nicomediae.
Arnobius sub Diocletiano principe apud Aphricam florentissime rhetoricam 
docuit, scripsitque contra gentes volumina quae vulgo exstant. Firmianus 
qui et Lactantius, Arnobii discipulus, cujus sub Diocletiano principe acciti 
cum Flabuo grammatico de medicinalibus versus compositi exstant. Nicomediae
-----------------------------------------------------------
rhetoricam docuit; ac penuria discipulorum inde in Graeciam, videlicet 
ad scribendum, se contulit. Habemus ejus comatum Symfosium, quod adolescentulus 
scholis scripsit, de Aphrica usque Nicomediam hexametris scriptum versibus. 
Et alium librum qui inscribitur Grammaticus, et pulcherrimus de Ira, et 
Institutionum Divinarum adversus gentes libri VII; Aequalitatum et epitomum 
ejusdem operis liber I; et Asclepiadem II; de Persecutione lib. I; ad Probum 
epistolarum lib. IV; ad Severum epistolarum lib. II; ad Demetrium auditorem 
suum epistolarum lib. II; ad eumdem de Opificio Dei vel formatione hominis 
lib. I. Hic in extrema senectute magister Caesaris Crisipi filii Constantini 
in Gallia fuit: qui postea a patre (ut fertur)
-----------------------------------------------------------
interfectus est. Igitur Eusebio referente, haec persecutio sub Diocletiano 
et reliquis principibus ejusdem temporis ab ipsis militibus exordium cepit, 
et velut ex parva scintilla, pene totum Romanum inflammavit orbem, maxime 
Aegyptum, Africam et Mauritaniam, dum inter se diligentius perquirerent 
Christianos, repertos autem immolare cogebant, nolentes, militia et vita 
privabant.
Inter quos Nicomediae Augusto Caesare assistente, Dorotheus cubiculo regis 
praepositus, et socius ejus Gorgonius, qui pene omnes cubicularios sibi 
subjectos doctrina et fide effecerant Christianos, cum viderent constantiam 
Petri cujusdam nobilissimi viri, qui iniquas leges contra Christianos promulgatas 
publice rapuerat atque minutatim discerpserat;
-----------------------------------------------------------
quam ob causam omnia tormentorum genera coram Augusto pertulerat, novissime 
in craticula positus super pruinas in fide laetus exhalat: tunc praedicti 
aiunt: Cur imperator punis in Petro mentis sententiam, quae in nobis omnibus 
viget? Ut quid in illo crimen ducitur, quod a nobis omnibus confitetur? 
Haec nobis fides, hic cultus, et unanimis eademque sententia. Quos ille 
cum in medio nihilominus venire jussisset, similibus poenae, ut priores, 
suppliciis affectos, ad ultimam laqueo appensos necari jussit. Tunc et 
Anthymus ipsius urbis episcopus, in Domini nostri Jesu Christi confessione 
perdurans, martyrii gloriam capitis obtruncatione suscepit. Hunc autem 
tanquam vere bonum pastorem, viam martyrii praeeuntem,
-----------------------------------------------------------
universa pene gregis sui multitudo prosequitur. Itaque explicari non valet, 
quanta Dei sanctis martyribus excogitabantur tormenta ea tempestate; seu 
quanta sanctorum millia novis et inauditis cruciatuum tormentis interempta 
sint: quibus Eusebius Caesariensis episcopus, ecclesiasticae scriptor Historiae, 
dum interesset, quae in veritate comperit et cernendo conspexit, octavo 
Historiarum et nono libris partim manifestare studuit.
        

          CAPUT XVI. Qualiter Constantinus ad imperium evectus sit, et 
quos imperatores persequentes Christianos oppresserit.
Constantinus tricesimus quartus gubernacula imperii a Constantio patre 
suscepit, quae uno et triginta
-----------------------------------------------------------
annis felicissime tenuit. Igitur mortuo, ut dixi, Constantio in Britannia, 
Constantinus imperator creatus primus imperatorum Christianus, excepto 
Philippo qui Christianus annis admodum paucissimis, ad hoc tantum constitutus 
fuisse mihi visus est, ut millesimus Romae annus Christo potius quam idolis 
dicaretur. A Constantino autem omnes semper Christiani imperatores usque 
in hodiernum diem creati sunt, excepto Juliano, quem impia, ut aiunt, machinantem 
exitiabilis vita deseruit. Igitur Crispo et Constantino Caesaribus atque 
consulibus, Romanae quidem Ecclesiae Sylvestrius praesidebat, Alexandrinae 
Alexander, et Hierosolymorum Macharius; Antiochiae vero, quae est apud 
Orontem, post Romanum nondum quisquam fuerat ordinatus, persecutionibus
-----------------------------------------------------------
scilicet prohibentibus. Non longo post tempore hi qui Nicaeae collecti 
erant, eloquentiam ejus admirantes, Eustachium dignum approbaverunt, qui 
sedi apostolicae praesideret, et cum esset episcopus vicinae Beroae, eum 
in Antiochiam transtulerunt.
Tunc ergo Christiani orientales quidem usque ad terminos Aegypti circa 
Lespiam commorantes, non praesumebant aperte in ecclesias convenire, cum 
Licinius favorem, quem in eos habuerat, permutasset; sed neque per Occidentem 
Helladici, vel Macedones, et Illyrici licenter in religione durabant, propter 
Constantinum qui princeps erat in his partibus Romanorum. Huic enim viro 
plura postea provenisse percepimus quibus flexus est Christianorum dogma 
venerari, praecipue tamen propter signum
-----------------------------------------------------------
quod ei divinitus est ostensum. Et quoniam ad haec venimus, paulo latius 
aliquid referamus. Cum Diocletianus et Maximianus Herculius, privatam elegissent 
vitam, et Maximinus Galerius, qui cum eis imperaverat, tenens Italiam duos 
Caesares fecisset, Maximinum in Oriente, et in Italia Severum, tunc Constantinus 
in Britannia patre mortuo ordinatus imperator primo anno ducentesimae primae 
Olympiadis XXVII die Julii mensis, Romae vero a praetorianis militibus 
Maxentius, Maximiani Herculii filius, instituitur imperator. Hic ejus pater 
imperandi cupiditate noluit filium regno privare, quod facere nequivit. 
Porro Severus Romae contra Maxentium veniens, militum proditione peremptus 
est. Proinde
-----------------------------------------------------------
Maxentius Romae velut tyrannus habebatur, adulteria impudenter exercens, 
et earum viros occidens. Quem volens Constantinus opprimere et Romanos 
a cladibus liberare, cogitabat quem in bello Deum haberet auxilio, sciens 
nihil prodesse deos quos Diocletianus venerabatur, et quia potius ejus 
pater paganorum contempta religione feliciter advixisset. In his igitur 
sollicitudinibus constitutus, in somno vidit signum crucis coelo splendide 
collocatum, mirantique visionem astiterunt angeli dicentes: O Constantine, 
in hoc vince. Fertur autem et ipsum Christum apparuisse ei, signumque monstrasse 
crucis, ac praecepisse ut figuram similem faceret, et in praeliis auxilium 
hoc haberet, quo victoriae jura conquireret. Eusebius itaque Pamphili cum 
jurejurando ipso imperatore dicente
-----------------------------------------------------------
audisse refert, quia circa meridiem declinante jam sole, crucis signum 
ex lumine factum, et scripturam consertam ei dicentem: In hoc vince, vidisset 
ipse et milites qui cum eo tunc essent. Pergenti namque aliquando cum exercitu 
per iter: hoc, inquit, ei miraculum est ostensum. Dumque cogitaret quid 
esset, nox supervenit, et dormienti Christus apparuit cum signo quod vidit 
in coelo, jussitque ut fieret ejus signi figuratio quae foret auxilium 
congressibus praeliorum.
Igitur ut praemissa quadam ex parte et aliquoties memorata iterum repetamus, 
Galerius, occiso Severo, Licinium imperatorem creavit. Cumque persecutionem 
a Diocletiano et Maximiano missam ipse atrocioribus edictis accumulasset, 
ac postquam per annos decem ex omni genere hominum exhausit
-----------------------------------------------------------
provincias, putrefacto introrsum pectore, et vitalibus dissolutus, cum 
ultra horrorem humanae miseriae etiam vermes eructaret, atque medici ultra 
jam fetorem non ferentes, crebro jussu ejus occiderentur, a quodam medico 
constantiam ex desperatione sumente increpitus, iram Dei esse poenam suam, 
atque ideo a medicis non posse curari, edictis late missis, Christianos 
de exsiliis revocavit: ipse autem cruciatus non sustinens, vim vitae suae 
intulit. Ita respublica tunc sub novis quatuor principibus fuit, Constantino 
et Maxentio filiis Augustorum, Licinio autem et Maximiano hominibus novis: 
Constantinus pacem Ecclesiis post decem annos, quibus a persecutoribus 
vexabantur, indulsit. Deinde inter Constantinum et Maxentium bellum civile 
exortum est. Qua necessitate
-----------------------------------------------------------
compulsus Constantinus, quem haberet adjutorem Deum in praeliis imminentibus, 
mente sollicita pertractabat. Unde et signa coelitus ei ostensa sunt, quae 
superius memoravimus. Igitur Maxentius saepe multis praeliis fatigatus, 
ultimo ad pontem Milvium victus, et interemptus est. Maximinus persecutionis 
Christianorum incentor, exsecutorque infestissimus, apud Tharsum, dum civile 
bellum contra Licinium disponeret, interiit. Licinius repentina rabie suscitatus, 
omnes Christianos e palatio suo jussit expelli. Mox bellum inter ipsum 
Licinium et Constantinum efferbuit. Sed Constantinus Licinium sororis suae 
virum, in Pannoniis primum vicit, deinde apud Cibalas oppressit, universaque 
Graecia potitus, Licinium crebris
-----------------------------------------------------------
bellis terra marique assurgentem et repressum, tandem ad deditionem coegit. 
Sed Herculii Maximiani soceri sui motus exemplo, ne iterum depositam purpuram 
in perniciem reipublicae sumeret, privatum jussit occidi, quamvis omnibus 
jam ministris nefariae persecutionis exemptis, hunc quoque in quantum exercere 
potuit persecutorem digna punitio flagitaret. Constantini filii, Crispus 
et Constantinus, et Licinius adolescens, Licinii Augusti filius, Constantini 
autem ex sorore nepos, Caesares creati sunt.
        

          CAPUT XVII De vesania Arii, et de synodo in Nicaea congregata, 
et quid in ea gestum sit.
His diebus Arius Alexandrinae urbis presbyter, a veritate fidei catholicae 
devians, exitiabile plurimis
-----------------------------------------------------------
dogma constituit. Qui simul ut primum Alexandriae, vel notus vel notatus, 
inter confusos vulgi sectatores insectatoresque factus est, ab Alexandro 
ejusdem tunc urbis episcopo pulsus Ecclesia est. Cumque homines quos in 
errorem seduxerat, etiam in seditionem excitaverat, qua de re apud Nicaeam 
urbem Bithiniae conventus trecentorum et octodecim episcoporum factus est, 
per quos Arianum dogma exitiabile et miserum esse evidentissime deprehensum, 
palam proditum ac reprobatum est. Undecunque ad eumdem conventum Syros, 
simul et Cylicas, Phoenicasque, et Arabes, atque Palaestinos, inter hos 
et Aegyptios, Thebaeos, Libyos, nec non et eos qui ex Mesopotamia oriuntur, 
etiam Persas ad concilium venisse constat. Verum nec Scytha defuit. Ex 
eorum
-----------------------------------------------------------
choro Pontusque et Asia, Phrygia et Pamphilia, viros probatissimos praebuerunt. 
Aderant Thraces, et Macedones, Achivi, et Epirotae, et his quoque interius 
habitantes. Ipse aut Hispanorum valde famosus Osius unus aderat, et simul 
plurimis assidebat. Talem itaque solus a secundo unus imperator Constantinus 
Christo coronam vinculo pacis exornans, suo Salvatori de victoria inimicorum 
et hostium Deo decibilem dedicavit. Itaque maximam domum praeparavit, in 
regalibus imperator sedens; et subsellia in ea poni praecipiens, quae sufficerent 
ordini sacerdotum. Ita decentem praeparans eis honorem, invitavit ingredi, 
et de praesentibus habere consilium. Introivit autem et ipse princeps ultimus 
cum paucis laude dignam sui magnitudinem habens, et mirabilem speciem,
-----------------------------------------------------------
mirabilioremque gerens dignitatem pudoris in fronte. Minore vero sede quam 
aliis posita in medio eorum sedit, primo tamen petens, hoc sibi episcoporum 
jussione concedi. Tunc cum eo resedit sacratissimus ille chorus. Etenim 
cum ex omnibus pene locis episcopi convenissent, et, ut fieri solet, diversis 
ex causis inter se quaedam jurgia detulissent, interpellabatur frequenter 
a singulis, offerebantur libelli, culpae proferebantur, et magis ad haec 
quam ad id pro quo ventum fuerat, animos dabant. At ille videns quod per 
hujusmodi jurgia causa summi negotii frustraretur, diem certam statuit, 
qua unusquisque episcoporum si quid querimoniae habere videretur, deferret. 
Et cum resedisset, suscepit a singulis libellos,
-----------------------------------------------------------
quos simul omnes in sinu suo continens, nec in eis quid contineretur aperiens, 
ait ad episcopos: Deus vos constituit sacerdotes, et potestatem vobis dedit 
de nobis quoque judicandi; et ideo nos a vobis recte judicamur, vos autem 
non potestis ab hominibus judicari. Propter quod Dei solius inter vos exspectate 
judicium, et vestra jurgia quaecunque sunt, ad illud divinum reserventur 
examen. Vos etenim nobis a Deo dati estis dii, et conveniens non est, ut 
homo judicet deos, sed ille solus de quo scriptum est: Deus stetit in congregatione 
deorum, in medio autem deos discernit. Et ideo his omissis, illa quae ad 
fidem Dei pertinent, absque ulla animorum dissensione distinguite. Cum 
haec dixisset, omnes simul querimoniarum libellos jussit exuri, ne innotesceret
-----------------------------------------------------------
ulli hominum simulatio sacerdotum, sed ecclesiasticum omnes unanimes, ad 
quod venerant, negotium agere solerter invigilarent. Igitur venerabili 
huic concilio ex paucorum memoria conjici potest quam magni interfuerint 
Deo amabiles viri, qui leges ecclesiasticas, quos canones vocamus, sanxerunt, 
et perversum dogma Arii cum ipso auctore anathematizantes damnaverunt. 
Fuit praeterea in illo concilio Paphnutius homo Dei ex Aegypti partibus 
episcopus confessor, ex illis quos Maximianus dextris oculis effossis et 
sinistro poplite succiso, per metalla damnaverat. Sed in hoc tanta virtutum 
inerat gratia, ut signa per eum non minus quam dudum per apostolos fierent: 
nam et daemones tantum verbo fugabat, et aegrotos sola oratione curabat, 
sed et
-----------------------------------------------------------
caecis dicitur visum reddidisse, et paralyticos ad stabilitatem corporum 
revocasse. Quem Constantinus in tanta veneratione et affectu habuit, ut 
saepius eum intra palatium evocatum complecteretur, et illum oculum, qui 
in confessione fidei fuerat evulsus, avidioribus osculis demulceret. Ex 
eorum numero, et si quid adhuc eminentius fuisse dicitur, etiam Spiridion 
episcopus Cyprius, vir unus ex ordine prophetarum. Hic pastor ovium, etiam 
in episcopatu positus permansit. Quadam vero nocte cum ad caulas fures 
venissent, et manus improbas quo aditum educendis ovibus facerent, extendissent, 
invisibilibus quibusdam vinculis astricti, usque ad lucem velut traditi 
tortoribus permanserunt. Cum vero oves ducturus ad pascua, matutinus se 
ageret senior, vidit
-----------------------------------------------------------
juvenes absque humanis vinculis caulis pendere districtos. Cumque causam 
noxae comperisset, absolvit sermone, quos meritis vinxerat, et ne eis inanis 
nocturna cederet occupatio: Tollite, inquit, o juvenes, unum vobis arietem, 
ne sine causa venisse videamini: quem melius prece quam furto quaesisse 
convenerat. Tradunt de eo etiam illud factum mirabile: Filiam habuit Hyrenem 
nomine, quae ei cum bene ministrasset, virgo defuncta est. Post ejus obitum 
venit quidam dicens se ei quoddam depositum commendasse, rem gestam ignoraverat 
pater: perquisitum in tota domo nunquam quod poscebatur, inventum est. 
Persistebat ille qui commendaverat et fletu ac lacrymis perurgebat, vitae 
quoque suae illaturum
-----------------------------------------------------------
se esse exitium, nisi commendata reciperet, testabatur. Permotus lacrymis 
ejus senex ad sepulcrum filiae properat, atque eam nomine clamitat. Tunc 
illa de sepulcro. Quid vis, ait, pater? Commendatum inquit, illius ubi 
posuisti? At illa locum designans: Illic, ait invenies defossum. Regressus 
ad domum, rem, sicut filia de sepulcro responderat, repertam tradidit reposcenti. 
Sed et multa alia ejus gesta referuntur mirabilia, quae recentium tunc 
ore omnium celebrabantur. Talis igitur in illis adhuc temporibus permulti 
viri in Ecclesiis Domini refulgebant, ex quibus plurimi in illo concilio 
fuerunt. Sed et Athanasius eodem tempore Alexandri diaconus Alexandrini 
episcopi aderat consiliis senem quam plurimis juvans. Interfuit etiam magnus 
Eustachius, Antiochenae sortitus
-----------------------------------------------------------
ecclesiae praesulatum meritis ac virtutibus insignis. Pariterque Eusebius 
Pamphili Caesariensis ecclesiae pontifex, qui tempore persecutionis nobiliter 
in fide perduravit, et multorum illustrium opusculorum scriptor fuit sagacissimus. 
Praeterea et alii plures viri probatissimi ibi affuerunt quorum ingenia 
sapientiae et animorum virtutes, tam et principi quam in reliquis dignitatibus 
claruerunt. Ergo qui per singula scire voluerit quae in hoc gesta sunt 
concilio, omissis aliorum opusculis ecclesiastici causam Eusebii Caesariensis 
Historiam perlegat, quae a Rufino in nostrum interpretata est eloquium, 
nec non trium virorum illustrium Historias Sozomeni, Socratis et Theodorici. 
Actus vero et vitam hujus principis Constantini qui scire plenius desiderat, 
Eusebii praedicti
-----------------------------------------------------------
opuscula de hoc tantum negotio perlegat. Nos vero ad opus compendii coeptum 
stylum scribendo revocemus.
        

          CAPUT XVIII. De Helena Constantini matre: et qualiter crucem 
Dominicam invenit.
Per idem tempus Helena Constantini mater, femina incomparabilis fide, religione 
animi ac magnificentia singulari, cujus vero Constantinus et esset filius 
et crederetur, divinis admonita visionibus Hierosolymam petit, atque ibi 
locum, in quo sacrosanctum corpus Christi patibulo affixum pependerat, 
ab incolis perquirit. Qui idcirco ad inveniendum difficilis erat, quod 
ab antiquis persecutoribus simulacrum in eo
-----------------------------------------------------------
Veneris fuerat defixum, ut si quis Christianorum in loco Christum adorare 
voluisset, Venerem videretur adorare: et ob hoc infrequens et pene oblivioni 
datus fuerat locus. Sed cum, ut supra diximus, religiosa femina properasset 
ad locum coelesti judicio designatum, cuncta ex eo profana et polluta deturbans 
in altum purgatis ruderibus, tres confuso ordine reperit cruces. Sed obturbabat 
reperti muneris laetitiam uniuscujusque crucis indiscreta proprietas. Aderat 
quidem et titulus ille qui Graecis et Latinis atque Hebraicis litteris 
a Pilato fuerat conscriptus; sed ne ipse quidem satis evidenter Dominici 
prodebat signa patibuli. Hinc jam in humanae ambiguitatis incerto, divinum 
flagitat testimonium. Accidit in ea urbe primaria quamdam loci illius feminam 
gravi aegritudine
-----------------------------------------------------------
confectam seminecem jacere. Macharius per idem tempus illius episcopus 
erat. Is ubi cunctantem reginam, atque omnes pariter qui aderant, videt: 
Afferte huc, inquit, omnes quae repertae sunt cruces, et quae sit quae 
portaverit Dominum Christum, nunc nobis adaperiet Deus. Et ingressus cum 
regina pariter et populis ad eam quae decumbebat, defixis genibus hujuscemodi 
ad Deum precem profudit: Tu Domine, per unigenitum Filium tuum salutem 
generi humano per passionem crucis conferre dignatus es; et nunc in novissimis 
temporibus aspirasti in corde ancillae tuae perquirere lignum beatum, in 
quo salus nostra pependit; ostende evidenter ex his tribus quae crux fuerit 
ad Dominicam gloriam, vel quae exstiterint ad servile supplicium, ut haec 
mulier quae semiviva decumbit,
-----------------------------------------------------------
statim ut eam lignum salutare contigerit, a mortis januis revocetur ad 
vitam. Et cum haec dixisset, adhibuit primo unam ex tribus, et nihil profuit, 
adhibuit secundam, et nec sic quidem aliquid actum est. Ut vero tertiam 
admovit, repente adapertis oculis mulier consurrexit, et stabilitate virium 
recepta, alacrior multo quam cum sana esset, tota domo discurrere et magnificare 
Domini potentiam coepit. Sic evidenti indicio regina voti compos effecta, 
templum mirificum in eo loco, in quo crucem repererat regia ambitione construxit. 
Clavos quoque quibus corpus Dominicum fuerat affixum, portat ad filium; 
ex quibus ille frenos composuit, quibus uteretur ad bellum; et ex aliis 
galeam nihilominus belli usibus aptam fertur armasse. Ligni vero ipsius 
salutaris partem
-----------------------------------------------------------
detulit filio; partem vero thecis argenteis conditam dereliquit in loco: 
quae etiam nunc ad memoriam sollicita veneratione servetur. Filius vero 
ejus Constantinus in honorem matris civitatem condidit quam ex nomine illius 
Helenopolim nuncupavit.
        

          CAPUT XIX. Quo tempore populi Hyberorum et Armeniorum conversi 
sint ad fidem Christi.
Qua tempestate quidam Philosophus Meropius nomine exteriorem Indiam dum 
lustrando peragraret (quae longo tractu ab interiore distat, quae diversis 
linguis et nationibus habitata est, quam velut longe remotam nullus apostolicae 
praedicationis vomer impresserat), a Barbaris captus atque interemptus 
est. Duo quidam pueri, quos in liberalibus instituerat
-----------------------------------------------------------
disciplinis, Barbarorum miseratione reservati et ad regem perducti, quos 
ut comperit industrios ac nobiles, valde dilexit, ex quibus Frumentio, 
quem perspicaciorem deprehenderat, rationes suas scriniaque commisit: Edesium 
vero sibi pincernam fecit. Qui postmodum in magno honore habiti sunt, vivente 
rege; et in majore post illius obitum cum filio ejus, quem haeredem reliquerat 
regni. In tantum vero sublimati sunt, ut ecclesias fabricarent ibi et conventicula 
Christianorum per loca diversa celebrarent. Qui cum ad Romanum orbem reverterentur 
et suos visitarent propinquos, et quae acciderant episcopis narrarent suis, 
tunc Athanasius nuper Alexandriae episcopus constitutus, Frumentium ad
-----------------------------------------------------------
officium praedicationis delegit, et ad Indiam remisit, per quem, gratia 
Domini coruscante, virtutes apostolicae patratae sunt plurimae, et infinitae 
Barbarorum multitudines ad Christianismum conversae, ex quo in India exteriore 
fidei semina pullularunt. Eodem etiam tempore apud gentem Hyberorum, quae 
sub axe aquilonico degebat, quaedam valde religiosa Christiana habebatur 
captiva: cujus meritis instantia vigiliarum, jejuniorum atque orationum 
quam plures enituerunt virtutes; adeo denique ut regina ejusdem populi, 
quae gravi infirmitate vexabatur et curatione medicorum desperata, ad cubiculum 
ejusdem peregrinae descenderet, et in cilicio ejusdem cubaret. Cujus precibus 
percepta sanitate, ad propria remeavit. Qua occasione rex ejusdem gentis 
in
-----------------------------------------------------------
Christum credidit et templum mirabile condidit: qui etiam ad Constantinum 
imperatorem legatos direxit, per exhortationem peregrinae praedictae, ut 
episcopos ad se dirigeret, qui pariter se et populum suum sacra religione 
informarent. Qua petitione comperta imperator gavisus est, et quod poposcerat 
ab eo Hyberorum rex impetravit. Eodem tempore, ut praemisi, et Indorum 
gentes, et Hyberorum Christiani dogmatis rudimenta susceperunt, sed etiam 
Armenios tunc primum comperimus Christianos effectos. Aiunt enim Tyridate 
regem tunc gentis illius ex quodam mirabili signo Dei, quod circa ejus 
domum evenit, Christianum fuisse factum, et omnes simul ejus ditioni subjectos, 
una praeceptione jussisse, ut similiter Deo colla submitterent. Unde et 
ad caeteros
-----------------------------------------------------------
confines Christianum dogma transivit, et multitudine dilatatum est.
        

          CAPUT XX. De sollicitudine pii principis Constantini quam non 
solum de sibi subjectis, sed etiam de externis habuit pro fide Christi.
Apud Persas autem initium Christianitatis tunc aestimo celebratum, dum 
quidam eorum occasione commercii ad Osraenos et ad Armenios venientes, 
ut assolent, sanctis illic colloquerentur viris, et virtutes eorum experirentur. 
Cumque tempore procedente crescerent, et ecclesias et sacerdotes pariter 
caeterosque ministros jam haberent, hoc factum non mediocriter contristabat 
magos, qui religionem Persarum, veluti quaedam sacerdotalis tribus, per 
successionem
-----------------------------------------------------------
generis ab initio commissam habere noscuntur. Afficiebat enim etiam Judaeos, 
naturaliter quodammodo Christiani dogmatis inimicos. Quapropter accusaverunt 
apud Saporem tunc regem Simonem archiepiscopum Seleuciae et Thesiphontis 
civitatum in Persida regalium, tanquam amici essent Caesari Romanorum, 
eique Persarum negotia depalaret. Quamobrem Persarum rex non solum Simeonem 
teneri fecit, sed et reliquos sui regni episcopos viros Deo dignos, et 
in vincula conjici, et caeteros bonae vitae testimonio presbyteros, diaconos, 
monachos, sacrasque virgines et reliqui vulgi innumeras multitudines, et 
ex suo palatio una cum paedagogo ac nutritore suo quamplures sibi charos 
atque familiares
-----------------------------------------------------------
diversis mortibus tradidit pro Christi dogmate, dum nollent solem, Dei 
creaturam, adorare pro Deo. Fertur enim eorum qui tunc martyrio coronati 
sunt sub hac persecutione, virorum ac feminarum fuisse millia quasi sedecim 
in regno Saporis, magis Judaeisque ad hoc piaculum regem concitantibus. 
Igitur dum haec apud Persidam calamitas Christianorum pio principi nota 
fieret Constantino, dum esset sollicitus pro vera religione, scripsit ad 
regem Persarum per legatos qui tunc aderant, monita pietatis rogans ut 
cultores Dei apud eum digno honore potirentur. Itaque ut in ea continetur 
epistola, quam pro fide nostra ad eumdem direxit, multa terrendo posuit 
infausta persecutoribus hujus dogmatis evenisse, qua de re et Valerianum 
Romanorum imperatorem
-----------------------------------------------------------
suum quidem antecessorem a Persis esse captum, et cum maximo dedecore inter 
eos senuisse, quia Christianos diversis mortibus affici decreverat. Haec 
igitur optimus imperator pietate decoratus egit, curam non solum subjectorum 
habens, sed etiam eorum qui sub alieno gubernaculo regebantur. Quapropter 
et ipse divina protectione potitus est et Europam universam, atque Libyam, 
super has etiam maximam Asiae partem tenens, non solum subjectos habebat 
devotos, sed etiam barbarorum alii quidem sponte serviebant, alii devicti, 
ubique triumphi videbantur, et victor cernebatur hominibus imperator. Qui 
cum tres habuisset filios, eos Caesares nuncupavit et singulos eorum per 
decennos annos imperii sui principes esse constituit, id est, primum quidem 
filium
-----------------------------------------------------------
sui nominis Constantinum Hesperiarum partium in decennali suo fecit habere 
principatum; secundum vero avi nomine nuncupatum Constantium, in vicenalibus 
suis Caesarem in Oriente constituit; juniorem vero Constantem in suis tricenalibus 
ordinavit. Qui cum in Nicomedia degeret, languore gravatus, nec ignorans 
hujus vitae incertum, gratiam sacri baptismatis est adeptus. Distulerat 
enim usque ad illud tempus, in Jordane fluvio hoc promereri desiderans. 
Porro autem tres filios imperii reliquit haeredes, et Athanasium magnum 
reverti praecepit in Alexandriam, licet Eusebius praesens esset, et niteretur 
contraria suadere. Ita facto testamento, tribus filiis constitutis haeredibus 
defunctus est. Vixit itaque annis septuaginta quinque, regnavit triginta 
et unum.
-----------------------------------------------------------
Igitur inter haec latent causae cur tantus vir vindicem gladium, et destinatam 
in impios punitionem, etiam in proprios egit affectus. Nam Crispum filium 
suum et Licinium sororis filium interfecit ut aiunt. De his etiam, qui 
sub eo scribendo monumenta posteris reliquerunt, non silebo.
        

          CAPUT XXI. De diversis doctoribus sub Constantino imperatore 
florentibus.
Arnobius rhetor in Africa clarus habebatur, quamvis et prius sub Diocletiano 
principe: qui cum Siccae ad declamandum juvenes erudiret, et adhuc ethnicus 
ad crudelitatem somniis compelleretur, neque ab episcopo impetraret fidem, 
quam semper impugnaverat,
-----------------------------------------------------------
elucubravit adversum pristinam religionem luculentissimos libros, et tandem 
quibusdam obsidibus pietatis foedus impetravit.
Firmianus, qui et Lactantius, Arnobii discipulus, sub Diocletiano principe 
accitus cum Flabo grammatico, cujus de Medicina libri versu compositi exstant, 
Nicomediis rhetoricam docuit, ac penuria discipulorum illinc in Graeciam, 
videlicet ad scribendum se contulit. Habemus ejus commatum Symposium, quod 
adolescentulus scholis scripsit Aphricae, et Hodoeporicum de Aphrica usque 
ad Nicomediam hexametris scriptum versibus, et alium librum qui inscribitur 
Grammaticus, et pulcherrimus de Ira Dei, et Institutionum divinarum adversum 
gentes lib. VII; et Epitomen ejusdem operis lib. I; et
-----------------------------------------------------------
ad Asclepiadem lib. II; de Persecutione lib. I; ad Probum epistolarum lib. 
IV; ad Severum epistolarum libri duo; ad Demetrianum auditorem suum epistolarum 
libri tres; et ad eumdem de Opificio Dei vel formatione hominis liber unus. 
Hic in extrema senectute magister Caesaris Crispi, filii Constantini, in 
Gallia fuit, qui postea a patre interfectus est. Eusebius Caesareae Palaestinae 
episcopus in Scripturis divinis studiosissimus, et bibliothecae divinae 
cum Pamphylo martyre diligentissimus pervestigator, edidit infinita volumina, 
de quibus haec sunt libri XX consonantiae diaphonias, ecclesiasticae Historiae 
libri X; Chronicorum canonum omnimodam historiam et de auctoribus eorum; 
et de Evangeliorum tractatu; et in Isaiam libri X; et contra Porphyrium 
qui
-----------------------------------------------------------
eodem tempore scribebat in Sicilia, ut quidam putant, libri XXV; pro Adamantio 
libri sex; de Vita Pamphili libri tres; de Martyribus, et alia opuscula, 
et in CL Psalmos eruditissimos commentarios et multa alia. Floruit maxime 
sub Constantino imperatore et Constantio, et ob amicitiam Pamphyli martyris 
ab eo cognomentum sortitus est. Rhetitius Heduorum, id est, Augustodunensis 
episcopus, sub Constantino celeberrimae famae habitus est in Gallia. Leguntur 
ejus commentaria in Canticum canticorum, et aliud grande volumen adversus 
Novatianum: nec praeter haec quidquam operis ejus reperi.
Methodius olim Lyciae, postea Tyri episcopus, nitidi compositique sermonis, 
adversus Porphyrium
-----------------------------------------------------------
confecit librum commatum et Symposium decem virginum, et de Resurrectione 
opus egregium contra Adamantium, et adversus eumdem de Pythonissa, et in 
Genesim quoque, et in Canticum canticorum commentarios, et multa alia quae 
vulgo lectitantur. Ad extremum novissimae persecutionis, sive, ut alii 
affirmant, sub Decio et Valeriano in Calchide Graeciae martyrio coronatus 
est. Juvencus nobilissimi generis Hispanus presbyter, quatuor Evangelia 
hexametris versibus pene ad verbum transferens, quatuor libros composuit, 
et nonnulla eodem metro ad sacramentorum ordinem pertinentia. Floruit sub 
Constantino principe. Eustatius, genere Pamphilus, primum Beree Syriae, 
deinde Antiochiae rexit ecclesiam,
-----------------------------------------------------------
et adversus Arianum dogma multum componens, sub Constantino principe pulsus 
est Trajanopolim in exsilium Thraciarum, ubi e t conditus est. Exstant 
ejus volumina de Anima adversus Adamantium, et infinitae epistolae, quas 
enumerare longum est. Marcellus Anciranus episcopus sub Constantino et 
Constantio principibus floruit, multaque diversarum materiarum scripsit, 
volumina et maxime adversum Arianos. Feruntur contra hunc Aristei et Apollinaris 
libri, Sabellianae eum haereseos arguentes.
Sed et Hilarius in septimo adversum Arium libro nominis ejus quasi haeretici 
meminit. Porro ille defendit se non esse dogmatis cujus accusatur, communionem 
Julii et Athanasii Romanae urbis et Alexandriae
-----------------------------------------------------------
pontificum meruit. Eusebius Emissenus elegantis et rhetorici ingenii innumerabiles, 
qui ad plausum populi pertineant, confecit libros, magisque historiam secutus. 
Ab his qui declamatoria volunt studiosissime leguntur. E quibus vel praecipui 
sunt adversus Judaeos et gentes et Novatianos, et ad Galatas lib. X, et 
in Evangelium homiliae breves et plurimae. Floruit autem temporibus Constantini 
imperatoris, sub quo et mortuus, Antiochiae sepultus est. Quo etiam tempore 
Porphyrius, misso ad Constantium insigni volumine, de exsilio liberatur. 
Tunc etiam Alexandriae decimus novus ordinatur episcopus Athanasius. Illis 
equidem diebus Constantinus cum liberis suis honorificas ad Antonium litteras 
mittit, de quibus in subsequentibus, opitulante Deo,
-----------------------------------------------------------
latius dicemus. Tunc etiam Nazarci rhetoris filia in eloquentia patri coaequatur, 
et Tyberianus vir disertus, praefectus praetorio Gallias regit.
Eustatius autem Constantinopolitanus presbyter agnoscitur, cujus industria 
in Hierosolymis martyrium constructum est. Praeterea sub Constantino non 
solum hi quorum memoriam fecimus, sapientia et virtutibus claruerunt, sed 
et plures alii quos sub silentio praeterimus. Igitur Constantinus Trajanum 
herbam parietariam ob titulos multis aedibus inscriptos appellare solitus 
est. Hic pontem in Danubio construxit, habitum regium gemmis, et caput 
exornans perpetuo diademate. Commodissimus tamen multis rebus fuit calumnias 
sedare, legibus severissimus, nutrire artes bonas; praecipue studia litterarum,
-----------------------------------------------------------
legere, ipse conscribere, meditari, audire legationes et querimonias provinciarum 
sagaciter studuit. Et dum multas gentes diversis praeliis subegisset, urbem 
nominis sui Romanorum regum vel solus, vel primus instituit. Quae sola 
expers idolorum ad hoc brevissimo tempore condita a Christiano imperatore 
provecta est, ut sola Romae tot saeculis miseriisque provectae forma et 
potentia merito possit aequari. Tum deinde primus Constantinus justo ordine 
et pio vertit edictum, siquidem statuit citra ullam hominum caedem paganorum 
templa claudi. Et in hoc Domini nostri Jesu Christi laudanda atque miranda 
est omnipotentia, ut quando voluit, mox unius religiosi principis edicto 
omnium regum et imperatorum
-----------------------------------------------------------
potentissimorum, et retro saeculis fortium ac sapientum industria fana 
ac mirabiliter idolorum fabricata templa, clausa nullo resistente cultore
-----------------------------------------------------------
pene per omnem orbem, et ad nihilum sunt redacta. His itaque gestis prospere 
tertio finem decrevi imponere libro.
          b
        
      


        LIBER QUARTUS.

          CAPUT PRIMUM. Quomodo post mortem Constantini ad tres ejus filios 
orbis Romanus pervenerit, et quas partes unusquisque obtinuerit.

------------------------------------------------------------

          Interea respublica fortuitis casibus urgebatur. Unde quaedam 
summatim ac breviter perstringere, non esse incongruum arbitramur. Igitur 
quia aedificatore
-----------------------------------------------------------
Constantinopolitanae civitatis moriente, tres ejus filii imperium susceperunt, 
in praecedentibus est enarratum. Sciendum autem quia cum istis imperavit 
consobrinus eorum nomine Dalmatius, vocabulum patris habens, qui dum paululum 
imperasset, a militibus interemptus est, non jubente Constantio ut occideretur, 
nec tamen prohibente. Ita in tres partes orbis Romani redacta dominatio 
est, Constantinum et Constantium ac Constantem filios Constantini. Hi singuli 
has partes regendas habuerunt: Constantinus junior cuncta trans Alpes, 
Constantius a freto Propontidis Asiam atque Orientem, Constans Illyricum 
Italiamque et Aphricam, Dalmatius Thraciam Macedoniamque et Achaiam. Interim 
ob Italiae Aphricaeque jus dissentire, statim Constantinus et Constans
-----------------------------------------------------------
coeperunt. Constantinus latrocinii specie dum incautus foedeque temulentus 
in aliena irruit, a ducibus Constantis obtruncatus est, projectusque in 
fluvium, cui nomen Alsa est, non longe ab Aquileia.
        

          CAPUT II. Qualiter per quemdam presbyterum haeretici Ariani ad 
familiaritatem Constantini pervenerunt.
Interea maligna semper adversum Deum verum diaboli insectatio, quae ab 
initio mundi usque nunc a sincero fidei religionisque tramite, effusis 
errorum nebulis, lubrica hominum corda perturbat, postquam, Christianis 
imperatoribus summam regiae potestatis in meliora vertentibus, Ecclesiam 
Christi zelo idololatriae persequi destitit, aliud machinamentum,
-----------------------------------------------------------
quo per eosdem Christianos imperatores Ecclesiam vexaret, invenit. Fit 
igitur Ario novi erroris auctori caeterisque discipulis ipsius ad familiaritatem 
Constantii imperatoris promptus aditus et facilis via, et hoc ita evenisse 
contigit. Posteaquam religiosi principis mater Helena, summis Romani regni 
honoribus affecta, ex hac luce discessit, Constantia tunc Licinii derelicta 
fratris Augusti solatiis utebatur. Huic accidit presbyterum quemdam venire 
in notitiam, latenter partibus Ariani faventem, sed is primo nihil omnino 
de his apud sororem principis aperiret. Ubi vero multa familiaritas copiam 
tribuit, paulatim coepit sermonem aspergere, invidiam dicens Ario generatam, 
et pro simultatibus privatis,
-----------------------------------------------------------
episcopum suum rem contentiose exagitasse, aemulationis stimulo confixum, 
quod Arius apud plebem satis charus haberetur. Haec atque hujuscemodi alia 
frequentius suggerens, animos Constantiae suos effecit. Quae cum diem obitura 
visitaretur a Constantio fratre, atque ab eo blande religioseque compellaretur, 
extremam dicitur ab eo gratiam poposcisse ut
-----------------------------------------------------------
presbyterum in familiaritatem reciperet, et quae sibi ab eo pro spe et 
salute suggererentur audiret. Se quidem jam ex luce discedentem nihil curare, 
pro fratris vero statu esse sollicitam, ne forte pro innocentum poenis 
regni sui pateretur excidium. Quibus ille monitis a sorore susceptis, fidelem 
pro se germanae sollicitudinem credens, accommodavit aurem presbytero. 
Constantio vero de hac luce discedente, liberis de successione Romani orbis 
testamentum haeredibus scriptum dum non adessent, dicitur secreto presbyterum, 
quem a sorore commendatum supra diximus, evocasse, atque sub sacramento 
tradidisse quod scripserat, dum ex occasione praedicta ejus familiaritate 
potiretur, contestans ne ulli, nisi Constantio cum venisset, in manus traderet. 
Cui etiam
-----------------------------------------------------------
quod eunuchi qui erant in palatio favebant, arte indicio de imperatoris 
morte impresso usque ad Constantii praesentiam, multis nova tentantibus 
oppressis, restitutae integraeque mansere. Cum vero Constantius adfuisset, 
depositum presbyter illi restituit. Cujus beneficii gratia imperator regni 
cupidus ita ei devinctus est, ut qui imperare cunctis ambierit, ab illo 
sibi imperari aequanimiter pateretur. Ex quo devincto sibi imperatore, 
coepit de Arii restitutione suggerere, et nolentes acquiescere sacerdotes 
ut cogeret persuadere. Tunc Eusebium Nicomediae episcopum partibus Arii 
faventem, caeterosque ejus socios imperatori familiarissimos effecit, annitentibus 
sibi Eunuchis palatinis, quorum animos diabolica fraude sibi devinxerat. 
Athanasium vero catholicae
-----------------------------------------------------------
Ecclesiae defensorem falsis criminationibus insectantes, adeo ut princeps 
Constantius vellet eum saepius interimere, nisi pia Dei Providentia ad 
restaurationem Ecclesiae suae eumdem protegeret ac reservaret. Igitur quibus 
mirabiliter modis saepius sit ereptus de manibus animam illius quaerentium, 
Ecclesiastica quae dicitur Tripartita narrat historia. Ipse etiam qui passus, 
ordinatim in suis refert opusculis, nec non et Rufinus praedicti temporis 
Ecclesiasticae Historiae scriptor.
        

          CAPUT III. De diversis synodis in quibus catholica Nicaeni concilii 
decreta Ariani subvertere nisi sunt.
Itaque perversi dogmatis fautores, Eusebius Nicomediensis,
-----------------------------------------------------------
cum caeteris satellitibus Ecclesiae Dei hostibus, nacti tempus opportunum, 
paulatim callide decreta Nicaeni concilii catholica subvertere nitentes, 
apud Antiochiam primum sub occasione dedicationis templi ibidem a patre 
Augustorum mirabiliter inchoati, et a Constantio consummati, convenerunt 
quasi nonaginta Orientalium episcopi. Ubi contra fidem catholicam Nicaeni 
concilii non tam manifeste, sicut in reliquis, sanxerunt conciliis. Deinde 
procedente tempore diversa celebrantes concilia, fidem Nicaeni concilii 
de una Dei Patris et Filii substantia abolere cupientes, ipso imperatore 
eis annitente, cujus et praesentia debacchantes, haec aliquoties agebant. 
Sed dum post mortem Constantis synodum Mediolani Constantius fieri decrevisset, 
in qua Orientales
-----------------------------------------------------------
atque Occidentales episcopos in vesania Ariana concordes faceret, ad effectum 
perducere nequivit. Unde et apud Arimenum convenire praecepit Occidentales, 
apud Tyrum vero Orientales. In quibus synodis Homousiani nequaquam Arianis 
communicantes, ea de re caeteris in locis diversa celebrantes concilia, 
turbulentiorem contra Catholicos generarunt tempestatem. Constantius vero 
hortatu perfidorum, nunc blanditiis, nunc minis instans, nec sic ad unanimitatem 
eos perducere potuit episcopos, sed frustratus est suis conatibus, et majores 
hinc inde in Ecclesiis emergebant discordiae. Insistentibus autem Arianis 
ad tantam pervenit dementiam Constantius, ut quosdam in Deo gradus crederet; 
et qui per januam ab errore idololatriae fuerat egressus, rursus
-----------------------------------------------------------
in sinum ejus, dum in Deo deos quaerit, tanquam per pseudothyrum inducitur. 
Perverso igitur zelo potestas armatur illusa, et sub nomine pietatis vis 
persecutionis agitatur, de nova nominis electione contenditur, ut Arianorum 
potius Ecclesiae, quam catholicorum sint.
        

          CAPUT IV. De persecutione Athanasii et aliorum catholicorum episcoporum.
Ergo efferatus rex instinctu Arianorum, primum Athanasium persequitur. 
Qui cum quaereretur ad poenam, a Maximino Trevirorum episcopo, qui tunc 
satis clarus habebatur, honorifice susceptus est. Paulum vero successorem 
Alexandri Constantinopoleos
-----------------------------------------------------------
episcopum, virum laude dignum, in exsilium detrudi jussit, et in locum 
ejus Macedonium crudelem haereticum subrogavit. Sed dum Hermogenes magister 
militiae regis imperio et Arianorum factione Paulum deportare conaretur 
in exsilium, Constantinopolim a populo tractus catholico, interemptus est. 
Paulus autem praefecti Philippi fraude circumventus, postmodum in exsilium 
est trusus, et ibi ab eodem strangulatus, quia fautor Macedonii atque Arianorum 
erat. Hinc jam Liberius Romanae sedis episcopus in exsilio damnatur, qui 
noluit haereticis communicare, et damnationem Athanasii subscribere. Sed 
dum Romam Constantius veniret, matronarum nobilium Romanorum pro eo satisfactionem 
suscipiens, ad propriam eum revocavit sedem. Tamen quibusdam
-----------------------------------------------------------
suspectus fuit, quod, taedio exsilii superatus, subscripserit. Cognoverat 
etiam, quod Felicis illius successoris, clerus et populus urbis communionem 
velut haeretici declinarent, ejusque solemniis nequaquam interessent. Ea 
quoque tempestate Eusebius Vercellensis et Hilarius Pictaviensis, caeterique 
religiosi ac catholici episcopi et presbyteri per diversa mittuntur exsilia. 
Hinc variis afflictionum modis non suae partis Ariani omnes persequuntur 
episcopos, assensum praebente eis principe. Fiunt intestina bella, ecclesiarum 
depraedationes, diversae conditionis, aetatis et sexus hominum, multis 
in locis, clades et mortes. Quas persecutiones nefandas sequitur terraemotus 
horribilis, qui plurimas Orientis urbes solo stravit, sed ista in hoc compendioso 
sufficiant opere.
        

          CAPUT V. De praeliis Constantis contra Parthos et Francos, ac 
de morte ipsius. Ubi tunc Franci habitaverint.
Nunc autem ad coeptam historiae revertamur seriem. Igitur Constans adversus 
Persas et Saporem, qui Mesopotamiam vastaverat, novem praeliis parum prospere 
decertavit: novissime seditione atque intemperantia militum noctu adoriri 
pugnam coactus, patratam pene victoriam insuper victus amisit. Igitur vario 
eventu adversum Francos a Constante pugnatur. Demum Franci a Constante 
perdomiti, et pax cum eis facta est. Porro beatus Hieronymus in Vita Hilarionis 
facit memoriam de Francis, ubi tunc habitarent. Dicit enim: Namque candidatus 
Constantii imperatoris, rutilus coma, et candore corporis
-----------------------------------------------------------
indicans provinciam, antiquo . . . possessus daemone, etc. Igitur post 
cum se intolerandis vitiis dedisset Constans, ac pene provincialium favorem 
militum compararet, Magnentii dolis in oppido, cui Helena nomen est, proximo 
Hispaniae, interfectus est.
        

          CAPUT VI. De tyrannide Magnentii atque Nepotiani, et de eorum 
interfectoribus.
Magnentius enim apud Augustodunum arripuit imperium, quod continuo per 
Galliam, Aphricam, Italiamque porrexit. In Illirico autem Vetranionem
______________________________________________________________________
     4: (inter Saxones quippe et Alamannos, gens ejus [ 
     Al., est] non tam lata quam valida; apud historicos, 
     Germania nunc Francia dicitur)

-----------------------------------------------------------
aetate grandaevum, imperatorem sibi milites creaverunt: virum natura simplicem, 
cunctisque jucundum, sed qui ne prima quidem unquam litterarum elementa 
didicisset. Itaque cum primas litteras, lit terarumque syllabas imperator 
senex interdum invitus meditaretur, a Constantio, qui tunc in Magnentium 
ultione fratris accensus bellum parabat, deponere jussus imperium, abjiciens 
cum litteris purpuras, contentusque privatis, palatium simul scholamque 
dimisit. Nepotianus deinde Romae Constantini sororis filius gladiatorum 
manu fretus invasit imperium, qui deinde cum improbus ac per hoc invisus 
cunctis esset, a Magnentianis ducibus oppressus est. Sequitur bellum illud 
horribile inter Constantium, Magnentiumque apud Mursam urbem gestum, in 
quo
-----------------------------------------------------------
multa Romanorum virium profligatio, etiam in posterum nocuit. In quo bello 
pene nunquam amplius Romanae consumptae sunt vires, totiusque imperii fortuna 
pessumdata. Magnentius tamen victus aufugit, ac non multo post apud Lugdunum 
propria se manu interfecit. Decentius quoque frater ejusdem, quem Caesarem 
Gallis praefecerat, apud Senonas laqueo vitam finivit.
        

          CAPUT VII. De Gallo Caesare facto a Constantio, ac maturius interfecto. 
Et de Juliani Galli fratris praeliis contra Germanos et Francos. Et qualiter 
invasit imperium.
Continuo Constantius Gallum patrui filium Caesarem legit, quem rursus crudeliter 
ac tyrannice agentem
-----------------------------------------------------------
paulo postquam crearet, occidit. Sylvanum quoque per Gallias rebus novis 
inhiantem, mature circumveniendum opprimendumque curavit. Igiturque Sylvano 
interfecto, Julianum patruelem suum Galli fratrem Caesarem creatum misit 
ad Gallias. Itaque Julianus Caesar eversas oppressasque ab hostibus Gallias 
strenuissime in integrum restituit. Iste in campis argentariis apud Gallias 
cum paucis militibus infinitas hostium copias delevit.
Stabant acervi montium similes, fluebat cruor fluminum in modum. Captus 
rex nobilis Nodomarius: fusi omnes optimates ejus, redditus limes Romanae 
possessioni, ac postmodum cum Alamannis dimicans, potentissimum eorum regem 
Badomarium cepit. His elatus successibus, fastigium usurpavit Augusti;
-----------------------------------------------------------
et mox Italiam Illiricumque pervadens, Constantium Parthicis praeliis occupatum 
regni parte privavit. Hinc Constantius urgere legationibus, ut in statum 
nomenque pristinum revertatur, monuit. Julianus mandatis mollioribus refert 
se sub nomine celsi imperii multo officiosius pariturum. Constantius, Juliani 
scelere comperto, dimissa expeditione Parthorum, dum ad civile bellum revertitur, 
in itinere inter Ciliciam Cappadociamque defunctus est. Ita ille, qui discissa 
pace et unitate fidei catholicae, Christianos adversus Christianos armans, 
civili (ut ita dicam) bello Ecclesiae membra dilaceraverat, totum inquieti 
tempus imperii molestissimumque spatium vitae suae, bellis civilibus etiam 
in propinquos
-----------------------------------------------------------
et consanguineos excitatis, exercuit, exegit, expendit. Imperavit autem 
annos viginti quatuor, menses quinque cum fratribus Constantino atque Constante. 
Quibus mortuis, Magnentio, caeterisque tyrannis exstinctis, gubernacula 
totius orbis Romani ejus ditioni submissa sunt.
        

          CAPUT VIII. Memoria nobilium scriptorum ac mirabilium patratorum, 
qui eo tempore claruerunt.
Quo imperante claruerunt viri eruditi, quorum scribendo exstant monumenta: 
Antonius monachus, cujus vitam Athanasius episcopus Alexandrinae Ecclesiae 
insigni volumine prosecutus est. Misit Aegyptiace ad diversa monasteria 
apostolico sensu sermoneque epistolas septem, quae in Graecam linguam
-----------------------------------------------------------
translatae sunt: quarum praecipua est ad Arsetas. Floruit praecipue Constantino 
et filiis ejus regnantibus. Qui de Paulo quodam Thebeo, mirae beatitudinis 
viro, ad se venientibus plurima referebat, cujus exitum Hieronymus brevi 
libello explicuit. Basilius Ancyranus episcopus, artis medicinae, scripsit 
contra Marcellum de virginitate librum, et nonnulla alia, et sub rege Constantio 
Macedoniae partis cum Eustasio Sebasteno fuit. Theodorus Heracliae Thraciarum 
episcopus fuit, elegantis, apertique sermonis, et magis historicae intelligentiae, 
edidit librum sub Constantio principe, et commentarios in Matthaeum, et 
in Psalterium. Triphilus Cypriledensis sive Leocotheon episcopus eloquentissimus 
suae aetatis, et sub rege Constantio et celeberrimus fuit. Leguntur in 
Canticum
-----------------------------------------------------------
canticorum commentarii ejus, et multa alia composuisse feruntur, quae in 
nostras manus minime pervenerunt. Donatus, a quo Donatiani, per Aphricam 
sub Constantino et Constantio principibus, asserens a nostris Scripturas 
in persecutione ethnicis traditas, totam pene Africam, et maxime Numidiam 
sua persuasione decepit. Exstant ejus multa ad suam haeresim pertinentia, 
de Spiritu sancto liber Ariano dogmati congruens. Asterius Arianae philosophus 
factionis, scripsit regnante Constantino in Epistolam ad Romanos, et in 
Evangelia, et in Psalmos commentarios, et multa alia, quae a suae partis 
hominibus studiose leguntur. Lucifer Caralitanus episcopus cum Pancratio 
et Hilario Romanae Ecclesiae clericis, a Constantio imperatore sub Liberio 
episcopo
-----------------------------------------------------------
pro fide in exsilium pulsus, cum nollet sub nomine Athanasii Nicaenam damnare 
fidem, et in Palaestinam relegatus, mirae constantiae animi, et praeparatus 
ad martyrium, contra Constantium imperatorem scripsit librum, eique legendum 
misit, ac non multo post sub Juliano principe reversus Catalis, Valentiniano 
regnante, obiit. Eusebius natione Sardus, et ex lectore urbis Romae Vercellensis 
episcopus, ob confessionem fidei a Constantio principe Scythopolim et inde 
Cappadociam relegatus: sub Juliano imperatore ad Ecclesiam suam reversus, 
edidit in Psalmos commentarios Eusebii Caesariensis, quos de Graeco in 
Latinum verterat, et mortuus est sub Valentiniano et Valente regnantibus.
-----------------------------------------------------------
Fortunatus natione Apher, Aquileiensis episcopus, imperante Constantio, 
in Evangelio titulis ordinatis brevi sermone ac rustico scripsit commentarios; 
et in hoc habetur detestabilis, quod Liberium Romanae urbis episcopum pro 
fide in hoc tempore ad exsilium pergentem primus sollicitavit et fregit, 
et ad subscriptionem eum haereseos compulit. Acatius, quem quia luscus 
erat, Avonioraon nuncupabant, Caesariensis in Palaestina episcopus, lib. 
in Ecclesiasticen, 17 volumina, et multos praeterea diversosque tractatus 
composuit. In tantum autem sub Constantio imperatore claruit, ut in Liberii 
locum Romae Felicem episcopum constituerit. Serapion Thimeus episcopus 
qui ob elegantiam ingenii cognomen scholastici meruit, charus Antonio monacho: 
edidit adversum
-----------------------------------------------------------
Manichaeum egregium librum et de Psalmorum titulis alium, et ad diversos 
utiles epistolas, et sub Constantio principe inclytus fuit. Qua etiam tempestate 
Jacobus Jusibenus episcopus, qui multis claruit mirabilibus, fuit. Inter 
caetera per eum patrata miracula, dum Nisibin, vastata Mesopotamia, a Sapore 
Persarum rege civitas obsideretur, cum ingentibus copiis, diebus 70, ac 
deinceps, murus impetu fluminis, quem exercitus artificiose suspenderat, 
atque invadere retro coegerat, sublatis interpositis cataractis, vim non 
sufferens, corruisset, illum sacris orationibus suis vir Dei, nocte interposita, 
ad integrum restauravit. Sapor die sequenti dum per alveum fluminis atque 
murorum ruinam civitatem invadere se crederet, vidit murum cum repugnaculis
-----------------------------------------------------------
restitutum; quem cum sibi assistentibus non solum restauratio muri terruit, 
sed etiam alia visio perturbavit. Vidit enim stantem supra murum quemdam 
imperiali schemate circumamictum, et tam purpura quam diademate resplendere. 
Arbitratus autem esse Romanorum imperatorem, mortem minatus est eis qui 
nuntiaverant non eum illic esse praesentem. Quibus affirmantibus vera se 
dixisse, et Constantium Antiochiae commorari, ex vultu quem videbat agnovit 
eorum verba esse veracia et ait Deum bella gerere pro Romanis. Attamen 
talibus signis cognitis, ab obsidione minime recedebat. Igitur praedictus 
episcopus hortatu obsessorum ad murum accedens, ut Persarum castra aspiciendo 
malediceret, aliam eis non intulit maledictionem, nisi
-----------------------------------------------------------
sciniphes et culices in eas ut immitteret Dominus, ut per parva animalia 
supernam virtutem potuissent agnoscere. Cujus orationem tantae nebulae 
subsecutae sciniphum et culicum, replentes castra Persarum, ut elephantes 
et equi vim non ferentes, earum acies perturbarent, et castra confunderent, 
atque in diversa discurrendo deserta peterent. Talibus rex potentissimus 
cum innumerabili exercitu perterritus, obsidione soluta recessit confusus. 
Hic namque Jacobus unus ex eorum numero fuit confessorum, qui sub Maximiano 
persecutore claruerunt, et qui in Nicaena synodo Arianum dogma damnaverunt. 
Scripsit enim libros 26 Syro sermone, id est, adversus omnes haereses, 
de charitate generali, de jejunio, de oratione, de dilectione erga proximum, 
de resurrectione,
-----------------------------------------------------------
de vita post mortem, de humilitate, de poenitentia, de satisfactione, de 
virginitate, de sensu animae, de circumcisione, de actione benedictionis, 
quod in Isaia legitur non exterminatus botrus; de Christo quod Filius Dei 
sit, consubstantialis Patri, de castitate, contra gentes, de constructione 
tabernaculi, de gentium conversatione, de regno Persarum, de persecutione 
Christianorum; composuit et chronicon minoris quidem Graecorum curiositatis, 
sed majoris fiduciae, quia divinarum tantum Scripturarum auctoritate constructum, 
comprimit ora eorum qui praesumptuosa suspicione de adventu Christi Domini 
nostri inaniter philosophantur. Moritur hic vir Constantii temporibus, 
et juxta praeceptum
-----------------------------------------------------------
patris ejus Constantim, in ara muri Nisibin sepelitur, ob custodiam videlicet 
civitatis: quod secundum fidem Constantini evenit. Nam post multos annos 
ingressus Julianus Nisibin, et vel gloriae sepulti invidens, vel fidei 
Constantii, cujus ob id domum persequebatur, jussit efferri de civitate 
sancti corpus, et post paucos menses, consulendae licet reipublicae, Jovinianus 
imperator, qui Juliano successerat, tradidit Barbaris civitatem. Hinc Sapor 
Persarum rex Christianos persequitur. Constantio igitur imperante, ut ad 
ordinem historiae redeamus, Gallus Caesar Judaeos, qui, interfectis per 
noctem militibus, arma ad rebellandum invaserant, oppressit caesis multis 
hominum millibus, usque ad innoxiam aetatem, et civitates eorum, Diocaesaream, 
Tyberiadem,
-----------------------------------------------------------
et Diospolim, plurimaque oppida igni tradidit: nonnulli nobilium Antiochiae 
a Gallo interfecti. Tytianus tunc vir eloquens, praefecturam praetorio 
apud Gallias administrabat, Victorinus rhetor et Donatus grammaticus praeceptores 
Hieronymi Romae insignes habentur: e quibus Victorinus etiam statuam in 
foro Trajani meruit. Quibus diebus reliquiae apostoli Timothei Constantinopolim 
invectae. Constantio vero Romam ingresso, ossa Andreae apostoli, et Lucae 
Evangelistae a Constantinopolitanis miro favore sunt suscepta. Hilarius 
itaque cum apud Constantinopolim librum pro se Constantio porrexisset, 
ad Gallias redit, qui reversus Ariminensis perfidiae dolos in Gallia damnat.
        

          CAPUT IX. Qualiter Julianus a Christianismo ad idololatriam sit 
conversus, ac justas demum luit poenas.
Julianus, comperta morte Constantii, imperii summam solus obtinuit anno 
uno et mensibus octo: Christianam religionem arte potius quam potestate 
insectatus. Ut negaretur fides Christi, et idolorum cultus susciperetui, 
honoribus magis provocare quam tormentis cogere studuit. Aperto tamen praecepit 
edicto ne quis Christianus docendorum liberalium studiorum professor esset. 
Sed tamen, sicut a majoribus compertum habemus, omnes ubique prope modum 
praecepti conditiones amplexati, officium quam fidem deserere maluerunt. 
Multi etiam Christianorum tunc honores ambiendo sponte corruerunt. Hic 
namque Julianus, qui dudum fuerat Christianus, et postea proditor est effectus, 
dum esset juvenculus,
-----------------------------------------------------------
tonsus monasticam simulabat vitam, et latenter quidem exercebatur in philosophia, 
in manifesto autem sacros Christianorum legebat libros. Denique in Ecclesia 
Nicomediae lector est constitutus, et sub hoc habitu furorem declinavit 
imperatoris. Haec quidem pro timore faciebat, quia verebatur Constantium 
imperatorem, qui fratrem ejus Gallum occiderat, et se suspectum apud eum 
noverat. Legebat itaque apud Paganorum philosophos, quorum instinctu coepit 
imperialia sceptra desiderare. Quamobrem discurrens universam Helladam 
vates quaerebat responsa reddentes, consulens si ad imperium perveniret; 
invenitque virum qui ei desiderata se dicere fateretur. Is eum perducens 
ad quemdam idolorum
-----------------------------------------------------------
locum, et intromittens in adytum, seductores daemones evocavit. Quibus 
solemniter apparentibus, terrore compellitur Julianus in fronte sua crucis 
formare signaculum. Tunc daemones tropaei Dominici figuram respicientes, 
et suae recordati devictionis, repente disparuerunt. Quod agnoscens magus, 
coepit culpare Julianum. At ille et terrorem significavit, et crucis se 
dixit obstupuisse virtutem, eo quod videntes hoc signum daemones, evanuerunt. 
Porro magus: Non hoc suspiceris, inquit, o bone vir, quia timuerint, sicut 
ais, sed abominati hoc signum potius abscesserunt. Et ita capiens miserum, 
odio replevit Christiani signaculi Julianum. Post haec igitur imperator 
evocavit Julianum, et constituit Caesarem, dansque ei conjugem Constantiam 
sororem
-----------------------------------------------------------
suam, contra Barbaros eum destinavit ad Gallias, ut in superioribus diximus. 
Igitur Julianus ut solus obtinuit principatum primum, velut arguens perperam 
gesta Constantii, episcopos jubet de exsiliis relaxari, post vero adversum 
nostros tota nocendi arte consurgit. Qui cum astutus atque callidus esset 
deceptor, Judaeos ob Christianorum odium Hierosolymam undique convenire 
jubet, et ex publico eis expensas largiri praecipit, ut templum reaedificarent, 
et ibi hostias legales immolarent, ut sic saltem Christianismum abolere 
posset. Sed mira dispensatione maxima pars Judaeorum, qui illuc convenerant, 
terraemotu perempta, reliqui vero flammis ultricibus exusti. Qui autem 
superfuerunt, signum etiam crucis tam in coelo quam et in uniuscujusque
-----------------------------------------------------------
veste cernentes, quod si no entes, nequaquam ex eis delere poterant. Itaque 
inviti compulsi sunt Christum Dei Filium fateri, quibus signis territi 
discesserunt. Igitur imperator dudum studens paganitatem in omni sua ditione 
dilatare, graviter ferebat, videns Christianos potius approbari: arbitratus 
est statum ex vita bona et conversatione Christianitatis consistere; studuit 
ubique templa paganorum constructione et ordine Christianae religionis 
ornare, sedibus atque processionibus, paganorumque dogmatibus atque monitionibus 
lectores suae superstitionis instituit ad instar clericorum, ut horas certas, 
et dies, et orationes, solemniter observarent, praecipiens pariter habere 
curam viros philosophari scientes habitaculis peregrinorum et pauperum, 
aliaque providentia
-----------------------------------------------------------
circa egenos exhibita paganorum religione componere, et pietatis habere 
nomen. Si quis autem sponte vel invitus peccaret, secundum traditionem 
Christianorum, instituit ut post poenitentiam mediocrem sustineret correctionem. 
Haec itaque faciens imperator ad destructionem Christianorum, neque suadere 
subjectis praevaluit, et aperte vim inferre palam erubuit. Habens itaque 
Julianus plurimum vanae gloriae vitium, cunctos ante se principes laceravit 
in oratione quam de Caesaribus scripsit, et ipse post Julium imperatorem 
primus in senatu quae commentatus fuerat recitavit. Hac ergo arrogantia 
motus, etiam contra Christianos conscripsit libros. Ut ergo coquos atque 
tonsores expelleret de palatio,
-----------------------------------------------------------
opus philosophi non tamen imperatoris egit; ut autem detraheret atque laceraret, 
neque philosophi neque principis fuit. Qui post omnia contra Christianos 
argumenta diaboli ac suae calliditatis per Romanum orbem disposita, nimis 
gloriae cupidus (illum enim vanitas flagrantior pervicerat) bellum adversum 
Parthos parans, cum Romanas vires contractas undique ad destinatam secum 
traheret traditionem, Christianorum sanguinem diis suis vovit, palam persecuturus 
Ecclesias, si victoriam potuisset adipisci. Nam et amphitheatrum Hierosolymis 
exstrui jussit, in quo reversus a Parthis, episcopos, monachos omnesque 
ejus loci sanctos, bestiis etiam arte quadam saevioribus objiceret, spectaretque 
laniandos. Itaque postquam a Thesiphonte castra movit, dolo
-----------------------------------------------------------
cujusdam transfugae in deserta perductus, cum vi sitis et ardore solis, 
atque insuper labore arenarum, confectus periret exercitus, imperator tanto 
rerum periculo anxius, dum per vasta deserti incautius evagatus a suorum 
erraret agminibus, ab obvio quodam hostium equite, conto ilia ictus, interiit. 
Qui accepto lethali vulnere, sanguinem proprium spargens in aera clamavit: 
Vicisti, Galilaee, vicisti! Solitus quippe erat Christianos vocare Galilaeos. 
Sic misericors Deus impia consilia impii morte dissolvit, quia Deum auctorem 
omnium sponte deseruit, nefariis confisus artibus magicis suae levitatis 
petulantia, quasi omnibus audacior cunctos anteierit, meritas luit poenas. 
Non enim decet imperatorem audacia aliis praeferri, sed moderatione et 
salubribus
-----------------------------------------------------------
consiliis. Cujus salus propria cum semper ad securitatem omnium, in bello 
maxime conservanda est.
        

          CAPUT X. De paedagogo Christiano et Juliano Saba, qui impii Juliani 
Caesaris apud Persidem praedixerunt perditionem.
Qua etiam tempestate in Antiochia vir quidam optimus paedagogus adolescentium 
habitabat, eratque illic famosissimus sophista Libanius impius, exspectansque 
Juliani victoriam, habens prae oculis ejus minas. Interrogavit ergo paedagogum, 
quasi nostram deridendo religionem: Nunc, inquit, fabri filius quid putas 
agit? At ille quod post paululum contigit, impletus gratia divina, praedixit. 
Respondit enim: O sophista, creator omnium, quem tu fabri filium nominasti,
-----------------------------------------------------------
locellum sepulturae Juliano componit. Post paucos enim dies mors illius 
nuntiatur erronei, et in locello positus, est advectus, minarumque timor 
evacuatus est. Tunc etenim Julianus religiosissimus cognomento Saba, cum 
illius impii minas audisset, continuo ingemiscendo ac flendo clementi Domino 
supplicans subito lacrymarum ejus fluvius restitit, fuitque alacritate 
completus et ejus vultus exhilaratus. Hanc animi permutationem ejus ministri 
respicientes, rogaverunt ut eis causam repentini gaudii patefaceret. Tunc 
ille dixit: Ferus sacrae vineae devastator poenas exactus est vastationis 
suae, jacetque mortuus terroribus, minisque frustratus. Haec agnoscentes 
omnes exsultaverunt. Deoque hymnos
-----------------------------------------------------------
gratificos obtulerunt. Postea vero a nuntiis est compertum eumdem fuisse 
diem simul et horam necis Juliani, quam ille sacratissimus senior cognovit 
atque praedixit.
        

          CAPUT XI. Qualiter Jovianus a militibus imperator creatus exercitum 
reduxit a Perside.
Milites igitur in maximam aestuationem venientes, omissa omni dilatione, 
altera die Joviano infulas imperatoris imponunt. Erat enim vir fortis et 
nobilis, et illo tempore millenarius, quo Julianus electionem militibus 
lege proposuit, ut sacrificarent, aut militia cederent. Qui cingulum magis 
elegit amittere, quam imperatoris praeceptionibus impiis obedire. Hunc 
ergo tunc Julianus propter belli necessitatem
-----------------------------------------------------------
inter viros militares habebat. Qui cum violenter a militibus ad imperium 
traheretur, clamabat dicens non se velle paganis hominibus imperare, cum 
ipse Christianus existeret. Cumque vox omnium communiter proclamasset dicentium 
se quoque esse Christianos, suscepit imperium. Cogitabat itaque Jovianus 
de communi salute, et quomodo posset de medio hostium illaesum exercitum 
liberare, nec indiguit grandi consilio, sed seminibus pietatis utilissimum 
vindemiavit fructum. Repente namque suam providentiam Deus ostendit, et 
fluctuationem ejus ad portum tranquillitatis adduxit. Dum enim hujus angustiam 
Persarum rex agnovisset, missa legatione petivit pacem. Deinde cibaria 
militibus destinavit, et forum venalium eis praeparari in deserto
-----------------------------------------------------------
praecepit: celebratisque foederibus exercitum reduxit incolumem. Quae pacta 
quantum ad gloriam Romanorum turpia, sed tempori necessario congruebant. 
Amissa namque Syria et tradita Persis Nisibin Mesopotamiae civitate, discessit. 
Haec itaque nuntia Christianos confortaverunt, Paganis intulerunt luctum. 
Porro milites incautum Juliani fervorem valde culpabant, causamque damni 
finium Romanorum ei potius inferebant, quod a Persa quasi proditore seductus, 
naves quae per fluvium frumenta deveherent, incendit, et famem militibus 
irrogavit. Fefellit eum itaque superbia, jactantia, sophisticis inflatum 
disciplinis: quibus gloriabatur superstitiosus idolorum cultor, dicendo 
felicia fore tempora, quibus
-----------------------------------------------------------
ipse rerum potiretur imperio. Sed ubi Jovianus, in annos 29 pace composita, 
ad Romanum regressus est solum, clariorque lux nostro se orbi ex Orientis 
partibus aborta diffudit, rempublicam quasi post nimias procellas omni 
moderatione aggreditur reparare, Ecclesiarum vero curam non in secundis 
habere: nec tamen incaute, ut Constantius egerat, sed lapsu praedecessoris 
admonitus. Primum hoc conscripsit, ut episcopi de exsilio remearent, et 
Ecclesias eis reddendas esse professus est qui expositam in Nicaea fidem 
inviolabiliter servaverunt.
        

          CAPUT XII. De revocatione Athanasii, et qualiter illius consiliis 
usus ecclesiastica tractavit negotia Jovinianus.
Hinc honorificis et officiosissimis litteris Athanasium
-----------------------------------------------------------
requirit, ab ipso formam fidei et Ecclesiarum disponendarum suscepit modum. 
Athanasius autem perfectam divinorum dogmatum disciplinam remisit expositam, 
apostolicis dogmatibus congruentem, quibus imperator instructus haereticorum 
evitaret pravissimas calliditates, et Ecclesiis redderet pacem catholicis. 
Igitur post parvum intervallum magnus Athanasius Deo amabilem imperatorem 
videre desiderans, venit Antiochiam et principem de quibus oportebat edocuit. 
Quidam aiunt quod cum ipse magis evocaverit imperator ut quae necessaria 
pro religione et recta fide videbantur exponeret, disponensque ut decebat 
causas Ecclesiae de reversione cogitabat. Porro Athanasium amicum sibi 
maximum factum destinavit in Aegyptum, ut sicut ei videretur
-----------------------------------------------------------
causa Ecclesiarum populosque disponeret, interminans derogatoribus dignas 
correptiones, quoniam noverat immerito per iniquas calumnias multa Athanasium 
incommoda passum. Verum imperator propositum hoc habebat, ut blandimentis 
et suasione verborum discordantium contentiones abscinderet, dicens nulli 
quidem se quomodocunque credentium fore molestum, eos tamen diligere, et 
nimis honorare, qui Nicaeni concilii decreta ecclesiasticae unitati servarent, 
in quibus unitas continetur ecclesiastica. Sed haec tam pia, tam laeta 
principia mors immatura corripuit. Qui dum ad Illyricum rediens per Galatiam 
iter agit, Constantinopolim accelerans, Dadastenae moritur, octavo decimo 
mense quam imperare coeperat, aetatis anno tricesimo octavo.
        

          CAPUT XIII. De Valentiniano a militibus imperatore facto. Et 
quod illo regnante dignum memoria contigerit.
Postquam Valentinianus apud Nicaeam consensu militum imperator creatus 
est, mansit in eo annis 11. Qui cum Christianus integra fide sacramentum 
militiae gereret, et sub Juliano Augusto tribunus scutariorum, jussus ab 
imperatore sacrilego, aut immolare idolis aut militia cedere, fideliter 
sciens et gratiora esse Dei judicia et meliora promissa, sponte discessit. 
Ita parva interjecta mora, Juliano interfecto, ac mox Joviano mortuo, qui 
pro nomine Christi amiserat tribunatum, retribuente Christo, in locum persecutoris 
sui accepit imperium. Is enim non
-----------------------------------------------------------
modo fortitudine, sed etiam prudentia, temperantia atque justitia et corporis 
magnitudine, praefulgebat. Sic enim fuit regalis pariter et urbanus, ut 
dum exercitus tentasset ei alium sociare consortem, ille responderit: Vestrum, 
inquit, fuit, o milites, imperatore non existente, mihi dare regimen imperii; 
verum ubi hoc ego suscepi, meum jam et non vestrum est, de rebus cogitare 
communibus. Cujus verba mirati milites, ejus secuti sunt voluntatem. At 
ille postea fratrem suum Valentem participem fecit imperii, Procopium tyrannum 
pluresque postea satellites ejus occidit. Terraemotus per totum orbem factus, 
ita quoque turbatum pelagus excussit, ut per vicinas terrarum campestrium 
partes refuso mari plurimae insularum urbes concussae et subruptae
-----------------------------------------------------------
perisse ferantur. Valens ab Eudoxio episcopo Ariani dogmatis assertore, 
et baptizatus et persuasus, in saevissimam haeresim declinavit. Sed malignam 
insectationem diu texit, nec voluntati potestatem admiscuit, quoad viventis 
fratris auctoritate compressus est. Contemplabatur enim de eo quantum vim 
in ulciscenda fide imperator posset exercere, qui tantam constantiam pro 
retinenda quondam miles habuisset. Horum anno imperii tertio, Gratianus 
Valentiniani filius imperator est factus. Eodem anno apud Atrebatas vera 
lana de nubibus pluviae mista defluxit. Praeterea Athalaricus rex Gothorum 
Christianos in gente sua crudelissime persecutus, plurimos Barbarorum ob 
fidem interfectos ad coronam martyrii sublimavit. Quorum tamen plurimi 
in Romanum
-----------------------------------------------------------
solum non trepidi velut ad hostes, sed certi quod ad fratres, pro Christi 
confessione, fugerunt. Valentinianus Saxones gentem in Oceani littoribus 
et paludibus inviis sitam, virtute atque agilitate terribilem, periculosam 
Romanis finibus eruptionem magna mole meditantes, in ipsis Francorum finibus 
oppressit. Burgundionum quoque, novorum hostium novum nomen, qui plusquam 
septuaginta millia (ut ferunt) armatorum ripae Rheni fluminis insederunt. 
Hos quondam subacta inferiore Germania a Druso et Tyberio adoptivis filiis 
Caesaris, per Castra disposisitos, in magnam coaluisse gentem, atque ita 
etiam nomen ex opere praesumpsisse, quia crebra per limitem habitacula 
constituta burgos vulgo vocant: eorumque esse praevalidam et perniciosam 
manum,
-----------------------------------------------------------
Galli hodieque testes sunt. Cum quibus praesumpta possessione consistunt, 
quamvis providentia Dei Christiani omnes modo facti, catholica fide nostrisque 
clericis quibus obedirent receptis, blande, mansuete, innocenterque vivunt, 
non quasi cum subjectis Gallis, sed vere cum fratribus Christianis. Anno 
autem undecimo regni sui Valentinianus cum Sarmatae sese per Pannonias 
diffudissent, easque vastarent, bellum in eos parans apud Prigitionem oppidum, 
subita effusione sanguinis, quod Graece apoplexis vocatur, suffocatus et 
mortuus est.
        

          CAPUT XIV. De filiis Valentiniani, qui post eum regnaverunt partibus 
Occiduis, et de Valente Orientis Augusto.
Post quem Gratianus filius ejus Occidentibus imperium
-----------------------------------------------------------
tenuit, Valente patruo in Orientis partibus constituto. Valentinianum etiam 
fratrem suum parvum admodum socium creavit imperii, quamvis non essent 
de una matre progeniti. Nam Valentiniani senioris dudum Severa uxor, cujus 
filius Gratianus fuerat, pulchritudinem Justinae virginis, quam suae familiaritati 
unierat, in balneis conspiciens, illam adamaverat. Hanc venustatem corporis 
puellae imperatrix marito indicat, qui confestim sibi eam sociavit in matrimonium; 
nec tamen priore abjecta, legesque propter illas sancivit, ut omnes viri 
qui voluissent, impune bina matrimonia susciperent. Accepta ergo (ut diximus) 
Valentinianus Justina, edidit ex ipsa Valentinianum juniorem, et filias 
tres, Justam,
-----------------------------------------------------------
Gratam, et Gallam. Gallam vero postea major Theodosius imperator duxit 
uxorem, ex qua Placidia ei filia noscitur esse progenita. Nam Archadium 
et Honorium ex Placella priore conjuge habuisse cognoscitur. Imperantibus 
praedictis principibus Athanasius Alexandriae doctrina ac religione vera 
in pace degens clarus satis habetur: qui sub Constantio ac Juliano principibus 
multa pertulerat incommoda pro fide nostra. Feruntur ejus adversum gentes 
libri duo, et contra Valentem et Ursatium liber unus, et de Virginitate 
liber unus, et de persecutionibus Arianorum plurimi, et de Psalmorum titulis, 
et in historia Antonii monachi vitam ejus continentes epistolae, et multa 
alia, quae enumerare longum est. Hilarius urbis Pictaviorum Aquitanicae 
episcopus,
-----------------------------------------------------------
factione Saturnini Arelatensis episcopi de synodo Biterrensi Phrygiam relegatur, 
duodecim adversum Arianos confecit libros, et alium librum de synodis, 
quem ad Galliarum episcopos scripsit, et in Psalterium commentarios, primum 
videlicet et secundum, et a quinquagesimo usque septuagesimum secundum, 
et a centesimo octavo decimo usque ad extremum. In quo opere imitatus est 
Adamantium, nonnulla etiam de suo sensu addidit. Est ejus et ad Constantinum 
libellus, quem ei viventi Constantinopolim porrexit, et alius in Constantium, 
quem post mortem ejus scripsit, et liber adversum Valentem et Ursacium 
historiam Ariminensis et Seleucensis synodi continens, et ad praefectum 
Salustium, sive contra Dioscorum, et liber hymnorum et mysteriorum
-----------------------------------------------------------
alius, et commentarios in Matthaeum scripsit, et tractatus in Job, quos 
de Graeco Adamantii ad sensum transtulit. Est et alius elegans libellus 
ejus contra Auxentium, et nonnullae ad diversos epistolae. Aiunt quidam 
scripsisse eum in Cantica canticorum insigne volumen: sed a nobis hoc opus 
ignoratur. Qui ab exsilio reversus velut splendidum lumen Gallias irradiavit, 
caeterasque provincias suo sacro dogmate a peste Ariana liberavit. Mortuus 
est Pictavis, Valentiniano et Valente regnantibus. Titius Bostrenus episcopus, 
sub Juliano et Joviniano atque Valentiniano principibus fortiter adversum 
Manichaeos scripsit libros, et nonnulla alia opuscula. Moritur sub Valente.
        

          CAPUT XV. De Ambrosio, et caeteris doctoribus qui sub principibus 
praedictis claruerunt.
Interea siquidem, defuncto apud Mediolanum Auxentio haereticorum episcopo, 
utriusque partis populi diversis studiis ferebantur, dissensio gravis et 
periculosa seditio urbi propriae maturum parabat exitium, si pars utraque 
cum diversum vellet, nequaquam quod proposuerat obtineret. Ambrosius tunc 
consulares ejusdem provinciae fasces gerebat. Is cum perniciem civitatis 
videret impendere, pro loco atque officio suo, confestim ecclesiam seditionem 
populi mitigaturus ingreditur. Cumque inibi multa secundum leges et publicam 
disciplinam pro quiete et tranquillitate perorasset, pugnantis inter
-----------------------------------------------------------
se et dissidentis subito clamor et vox una consurgit, Ambrosium episcopum 
postulantium. Baptizari hunc protinus clamatur, erat enim catechumenus, 
et sibi episcopum dari, nec aliter unum populum fore atque unam fidem, 
nisi Ambrosius sibi daretur sacerdos. Hoc imperator Valentinianus agnoscens, 
repente jussit et baptizari, et tanquam dignum virum ordinari pontificem. 
Noverat enim ejus certiore omni pondere voluntatem, et totius regulae secreta 
subtiliora, arbitratus etiam divinum in eo esse decretum, dum in ejus electione 
etiam pars contraria consonaret. Is ergo sacri baptismatis dono potitus, 
gratiam quoque suscepit episcopatus. Quo facto hunc hymnum optimus imperator 
Salvatori et domino obtulisse fertur, his quippe quae gerebantur intererat: 
Gratias, inquit,
-----------------------------------------------------------
ago tibi, Domine omnipotens et Salvator noster, quoniam huic viro ego quidem 
commisi corpora, tu autem animas, et meam electionem ostendisti justitiae 
convenire. Ista de Ambrosio in hoc loco sufficiant. Qua tempestate de Gallograecia 
Photinus Marcelli discipulus, ordinatus Syrmis episcopus, Ebionis haeresim 
instaurare conatus est, et postea a Valentiniano principe pulsus Ecclesia 
est. Plurima scripsit volumina, in quibus vel praecipuus contra gentes, 
et ad Valentinianum liber unus. Optatus Afer, episcopus Milevitanus, ex 
parte catholica scripsit sub Valentiniano et Valente principibus, adversum 
Donatianae partis calumnias libros septem, in quibus asserit crimen Donatianorum 
in nos falso retorqueri. Acylius Severus Hispanus de genere illius Severi 
ad
-----------------------------------------------------------
quem Lactantii duo epistolarum libri scribuntur, composuit volumen quasi 
hodoeporicum, totius vitae suae statum continens, tam prosa quam versibus, 
quod vocavit Cintacipoiam sive petram, et sub Valentiniano principe obiit.
        

          CAPUT XVI. De male gestis Augusti Valentis contra catholicos, 
et de persecutione ejus.
Igitur tempore quo Valens a fratre Valentiniano ad consortium imperii est 
ascitus, apostolicis dogmatibus ordinabatur. Cum vero Gothi transissent 
Histrum, et Thraciam peragrarent, collecta militia, pugnare cogitabat adversus 
eos. Cui placuit ut non nudus sacra gratia dimicaret, sed sancti baptismatis 
munitus armis, et hoc quidem bene placuit, et valde
-----------------------------------------------------------
sapienter. Quod vero postea gessit magnam animi mollitiem et proditionem 
significat veritatis, ea namque infelix passus est quae progenitor Adam. 
Conjugis enim est seductus alloquio, et muliebribus verbis illaqueatus. 
Illa namque primitus Arianae fallaciae captionibus irretita, etiam istum 
secum corruere in blasphemiae foveam persuasit. Cujus seductionis auctor 
fuit Eudoxius. Is enim adhuc Constantinopolitanae gubernacula tenebat Ecclesiae, 
non regens, sed suam potius mergens navem. Tunc ergo in ipso baptismatis 
tempore jurejurando miserrimum obligavit, ut et in impietate dogmatis permaneret, 
et undique contraria sapientes expelleret. Sic igitur ille doctrinam apostolicam 
derelinquens, contrarias partes
-----------------------------------------------------------
sumpsit. Quod vivente fratre timore coactus celaverat, post paululum, quae 
juraverat, adimplevit. Ergo Valens imperium quatuor annos Valentiniano 
mortuo tenuit. Qui cum impie ageret, illico velut effrenata libertatis 
audacia legem dedit, ut monachi, hoc est, Christiani, qui ad unum fidei 
opus dimissa saecularium rerum multimoda actione se redigunt, ad militiam 
cogerentur. Vastas illas tunc Aegypti solitudines arenasque diffusas, quas 
propter sitim ac sterilitatem periculosissimamque serpentium abundantiam 
conversatio humana non nosset, magna abundantium monachorum multitudo compleverat. 
Huc tribuni et milites missi, qui sanctos ac venerabiles milites Dei alio 
nomine persecutionis abstraherent, interfecta ibi agmina multa sanctorum. 
Quae
-----------------------------------------------------------
autem per diversas ubique provincias his similibus jussis diu adversus 
Ecclesias catholicas et rectae fidei populos gesta sint, satis in ecclesiasticis 
historiis declaratur. Nam et episcopos egit in exsilium, et presbyteros, 
ac diaconos, et monachos, usque ad tormenta deduxit, et ignibus tradidit, 
multaque nefanda et crudelia in Ecclesiam Dei molitus est, ex diversis 
scilicet in orbe Romano sub impio principe, ex aliis suffocationibus, innumerabilibus 
tormentis, quibus vinea Domini vastaretur, adinventis. Quae historiographi, 
quorum intentio fuit ut litteris haec ad futuram posteritatem porrigerent, 
comprehendere ad liquidum prae multitudine diversarum mortium nequiverunt, 
nos ex multis unum in hoc compendioso opusculo inserere curavimus.
        

          CAPUT XVII. Qualiter Edisseni per mulierem filium trahentem ad 
martyrium furorem declinaverint Valentis.
Dicendum quoque est quod in Edissa Mesopotamiae gestum esse noscitur. In 
hac urbe est apostoli Thomae basilica clara nimis pariter et ornata, in 
qua propter loci reverentiam collectae saepius celebrantur: quam volens 
imperator inspicere, et agnoscens omnes sibi odiosos ibidem convenire, 
fertur manu percussisse praefectum, quod exinde orthodoxos non expulerit 
universos. Cumque praefectus injuriam passus invitus indignationi principis 
ministrare contenderet, non enim volebat tantis hominibus caedes inferre, 
latenter mandavit ut nullus in illa basilica remaneret. Sed nemo respexit, 
neque consilium neque
-----------------------------------------------------------
terrorem ejus, omnes enim altera die ad locum orationis pariter confluxerunt. 
Cumque praefectus cum multa militum manu ad basilicam festinaret, ut imperatoris 
perficeret jussionem, quaedam muliercula cum paupertate degens, filium 
suum manu tractum cursu ad illam basilicam properans, praefecti interrupit 
officium. Indignatus vero praefectus mulierem sibi jussit adduci, dixitque 
ad eam: O infelix mulier! quo sic indecenter curris? At illa: Ubi et alii, 
inquit, ire festinant. Tunc ille: Non audisti quia praefectus illic occisurus 
est universos quoscunque comperit? Et mulier: Audivi, inquit, ideoque festino 
ut illic inveniar inter eos. Et quo hunc parvulum trahis infantem? Tunc 
mulier ait: Ut et iste martyrium
-----------------------------------------------------------
suscipere mereatur. Hanc cum audisset vir ille concurrentium voluntatem, 
mox recurrens ad principem, suggessit ei, eo quod essent omnes mortem pro 
sua fide suscipere parati, irrationabile dicens brevi tempore tantos occidere. 
Quo dicto ab ira revocavit imperatorem. Hoc ergo modo Edisseni furorem 
imperatoris effugiunt. Per idem tempus Ecclesia velut persecutionis igni 
conflagrante purior auri metallo refulgebat. Non enim in verbis uniuscujusque 
fides, sed in exsiliis et carceribus probatur, quia non honori erat catholicum 
esse, sed poenae.
        

          CAPUT XVIII. De sanctis viris qui tunc floruerunt per Aegyptum 
et in caeteris locis.
Florebat igitur Aegyptus ea tempestate non solum
-----------------------------------------------------------
eruditis in Christiana philosophia viris, verum etiam his qui per vastam 
eremum commanentes signa et prodigia apostolica simplicitate vitae et cordis 
sinceritate faciebant. Macharius de superiore eremo, aliusque Macharius 
de interiore, Isidorus in Scythiis, Pampus in Cellulis, Moyses et Benjamin 
in Nuria, Scyrion et Helias et Paulus in Apoliote, alius Paulus in Focis. 
Paemen et Joseph in Pispiri, qui appellatur mons Antonii. Sed et alios 
quamplures hujusmodi viros in Aegypti partibus tunc habitasse fideli comperimus 
auditu, ut vere compleretur Apostoli dictum: Quia ubi abundavit peccatum, 
superabundavit et gratia. Aegyptus enim prae omnibus nationibus superstitiosissime 
diversis idolorum monstris quondam servierat. Habuit autem per idem tempus 
etiam
-----------------------------------------------------------
Mesopotamia viros nobiles iisdem studiis pollentes apud Edissam et Carram, 
tum et in caeteris locis; sed neutra harum infecundior Cappadocia fuit, 
imo aliquid laetius, quae Gregorium et Basilium germinavit. Ambo nobiles, 
ambo Athenis eruditi, ambo collegae, ambo de auditorio digressi ad profitendam 
rhetoricam, sed nutu Dei ad divinam sunt conversi philosophiam, in qua 
mirabiliter floruerunt. Tulit igitur et ipsa Cappadocia multorum sanctorum 
segetem satis laetam, quorum miracula apostolicis actibus congruentia prae 
multitudine in hoc opere adnotare distuli, dum plures propria eruditi viri 
condita relinquerent opuscula de vitae merito et conversationis eorum exemplo.
        

          CAPUT XIX. De praeliis in Aphrica per Theodosium, Theodosii principis 
patrem, gestis, et de praelio in Gallia per Gratianum acto contra Alamannos.
Interea in Aphricae partibus Firmus se excitatis Maurorum gentibus regem 
constituens, Aphricam Mauritaniamque vastavit, Caesaream urbem nobilissimam, 
Mauritaniam dolo captam, deinde caedibus incendiisque completam, Barbaris 
in praedam dedit. Igitur comes Theodosius Theodosii, qui post imperio praefuit 
pater, qui illuc fuerat a Valentiniano missus, effusas Maurorum gentes 
multis praeliis fregit, ipsum Firmum afflictum et oppressum coegit ad mortem. 
Post cum experientissima providentia totam cum Mauritania Aphricam meliorem 
pristinis reddidisset,
-----------------------------------------------------------
tunc Valente imperatore quando et alii plures nobiles occisi, instimulante 
et obrepente invidia, jussus interfici apud Carthaginem, baptizari in remissionem 
peccatorum praeoptavit, ac postquam sacramentum Christi, quod quaesierat, 
assecutus est, tunc gloriosam saeculi vitam, etiam de vitae aeternitate 
securus, relinquens percussori jugulum ultro praebuit. Gratianus interea 
imperator admodum juvenis, cum inaestimabilem multitudinem hostium Romanis 
infusam finibus cerneret, fretus Christi potentia, longe impari militum 
numero sese in hostem dedit: continuo apud Argentariam oppidum Galliarum 
formidolosissimum bellum incredibili felicitate confecit. Nam plusquam 
triginta millia Alamannorum minimo
-----------------------------------------------------------
Romanorum detrimento in eo praelio interfecta narrantur.
        

          CAPUT XX. De Gothis, qui Valentem erroneum principem bello vicerunt 
ac demum vivum incenderunt.
Tertio decimo autem anno imperii Valentis, hoc est, parvo tempore posteaquam 
Valens per totum Orientem Ecclesiarum lacerationes sanctorumque caedes 
egerat, radix illa miseriarum copiosissimos simul frutices germinavit. 
Siquidem gens Hunorum diu inaccessis seclusa montibus repentina rabie percita 
exarsit in Gothos, eosque passim conturbatos ab antiquis sedibus expulit. 
Gothi transito Danubio fugientes a Valente, sine ulla foederis pactione 
suscepti, ne arma quidem, quo tutius Barbaris crederetur, tradidere Romanis. 
Deinde propter intolerabilem
-----------------------------------------------------------
avaritiam Maximi ducis fame et injuriis adacti, in arma surgentes, victo 
Valentis exercitu, per Thraciam sese miscentes, simul omnia caedibus, incendiis 
rapinisque, fuderunt. Valens egressus de Antiochia cum ultima infelicis 
belli sorte traheretur, sera praefecti Maximi poenitentia stimulatus, episcopos 
caeterosque sanctos revocari de exsiliis imperavit. Itaque decimo quinto 
imperii sui anno, lacrymabile illud bellum in Thracia cum Gothis, jam tunc 
excitatione virium rerumque abundantia instructissimis, gessit, ubi primo 
statim impetu Gothorum perturbatae Romanorum equitum turmae, nuda peditum 
undique deseruere praesidia. Mox legiones peditum undique equitatu hostium 
cinctae, ac primum nubibus sagittarum
-----------------------------------------------------------
obrutae, deinde cum amentes metu sparsim per devia cogerentur, funditus 
caesae gladiis insequentium contisque perierunt. Ipse imperator, cum sagitta 
saucius, versusque in fugam, aegre in cujusdam villulae casam deportatus 
lateret, ab insequentidus hostibus deprehensus, subjectus igni consumptus 
est. Et quo magis testimonium punitionis ejus et divinae indignationis 
terribili posteris esset exemplo, etiam communi caruit sepultura. Anno 
vitae quinquagesimo tali sorte exstinctus est. Qui cum fratre regnavit 
annis tredecim, post fratrem vero tres. Gothi itaque antea per legatos 
supplices poposcerunt, ut illis episcopi, a quibus regulam Christianae 
fidei discerent, mitterentur. Valens imperator exitiabili pravitate doctores 
Ariani dogmatis misit.
-----------------------------------------------------------
Gothi primae fidei rudimentum, quod accepere, tenuerunt. Itaque justo judicio 
Dei, ipsi eum vivum incenderunt, qui propter eum etiam mortui vitio erroris 
arsuri sunt.
        

          CAPUT XXI. De Didymo et aliis doctoribus illius temporis.
Qua tempestate Didymus Alexandrinus, captus a parva aetate oculis, et ob 
id elementorum quoque ignarus, tantum miraculum suis omnibus praebuit, 
ut Dialecticam quoque et Geometriam quae vel maxime visu indigent, usque 
ad perfectum didicerit. Hic plurima nobiliaque scripsit, commentarios in 
Psalmos omnes, commentarios in Evangelium Matthaei, et in Joannis, et de 
dogmatibus, et contra Arianos duos libros, et de Spiritu sancto librum
-----------------------------------------------------------
unum, quem Hieronymus in Latinum vertit, et in Isaiam decem et octo commentarios, 
et in Osee commentariorum libros tres, et in Zachariam prophetam libros 
quinque, et commentarios in Job et infinita alia, quae digerere proprii 
judicii est. Effrem Edissenae Ecclesiae diaconus multa Syro sermone composuit 
opuscula, et ad tantam venit claritatem, ut post lectionem Scripturarum 
divinarum, publice in Ecclesiis quibusdam ejus scripta recitarentur. Edidit 
de Spiritu sancto Graecum volumen, quod quidam de Syriaca lingua verterat, 
ex quo acumen sublimis ingenii ejus etiam in translatione manifestatur. 
Discessit sub Valente principe. Igitur sub Valente principe tanta est orta 
tempestas Constantinopoli, ut mirae magnitudinis decidentes, in modum
-----------------------------------------------------------
lapidum, grandines multos hominum interfecerint. Fitque evidens indignatio 
Domini omnibus propter exsilia et persecutiones servorum Dei ab imperatore 
et Arianis exactas. Quibus diebus Melania nobilissima mulierum Romanarum, 
et Marcellini quondam consulis filia, unico praetore tunc Urbano filio 
derelicto Hierosolymam navigavit: ubi tanto virtutum praecipueque humilitatis 
miraculo fuit, ut Teclae nomen acceperit.
        

          CAPUT XXII. De Gratiano, qui de exsiliis revocavit episcopos 
et Theodosium constituit imperatorem Orientis.
Gratianus, quadragesimus ab Augusto, post mortem Valentis sex annis imperium 
tenuit, quamvis jamdudum antea cum patruo Valente, et cum Valentiniano
-----------------------------------------------------------
fratre regnaret. Igitur defuncto Valente, denuo Barbari usque ad muros 
Constantinopoleos venientes, ejus suburbana vastabant: quapropter cives 
quae invenissent arma portantes, hostibus ut poterant resistebant. Uxor 
enim Valentis imperatoris, nomine Dominica, praemia ex aerario publico 
bene pugnantibus secundum consuetudinem, militibus ministrabat. Quibus 
Saraceni praebuere solatia, quae eorum regina, nomine Mavia, Romanorum 
foederata, direxerat. Porro Gratianus, Valentiniani filius, cum dudum patre 
defuncto Europae sceptra tenuisset, defuncto etiam Valente sine sobole, 
Asiae quoque Libyaeque regna suscepit; moxque pictatem quam mente susceperat 
operibus demonstrabat, initiaque
-----------------------------------------------------------
sui regni rerum omnium Domino dedicavit. Scripsit itaque legem, praecipiens 
ut expulsi pastores ad sua ovilia remearent, sacraeque basilicae eis redderentur, 
qui communionem Damasi sequebantur. Is enim Damasus Romanae urbis episcopus, 
laude dignus, vir mirabilis pro apostolicis dogmatibus, cuncta festinus 
post Liberium gubernacula suscepit Ecclesiae. Direxit igitur imperator 
cum hujusmodi lege etiam Saporem quemdam, tunc nominatissimum militiae 
principem, et Arianae quidem blasphemiae praedicatores, veluti quasdam 
pestes, divinis septis jussit expelli, optimis vero pastoribus et sacris 
ovilibus universa restitui. Hoc ergo in universis provinciis decrevit observari. 
Gratianus itaque cum juniore Valentiniano regno potitus, ab exsilio revocatis
-----------------------------------------------------------
omnibus, lege sancivit, ut unaquaeque religio licenter sacra celebraret, 
solos vero ab Ecclesiis prohibuit Eunominianos, Fotinianos et Manichaeos. 
Qui cum afflictum ac pene collapsum reipublicae statum videret, eadem provisione 
qua quondam asciverat Nerva Hispanum virum Trajanum, per quem respublica 
reparata est, legit et ipse Theodosium atque Hispanum, virum restituendae 
reipublicae necessarium, quem apud Firmium purpura induit, Orientisque 
Thraciae simul praefecit imperio.
        

          CAPUT XXIII. De Theodosii gestis, et qualiter venit ad imperii 
fasces.
Itaque Theodosius afflictam rempublicam ira Dei reparandam credidit misericordia: 
omnem fiduciam sui ad opem Christi conferens, maximas illas Scythicas
-----------------------------------------------------------
gentes, formidatasque cunctis majoribus, Alexandro quoque illi Magno (sicut 
Pompeius Corneliusque testati sunt) evitatas, nunc autem exstincto Romano 
exercitu Romanis equis armisque instructissimas, hoc est, Alanos, Hunos 
et Gothos, incunctanter aggressus, magnis multisque praeliis vicit, urbem 
Constantinopolim victor intravit, et ne parvam ipsam Romani exercitus manum 
assidue bellando deterreret, foedus cum Hatthanarico Gothorum rege percussit. 
Hatthanaricus autem continuo ut Constantinopolim venit, diem obiit. Universae 
Gothorum gentes, rege defuncto, aspicientes virtutem benignitatemque Theodosii, 
Romano sese imperio dediderunt. In iisdem etiam temporibus Persae qui, 
Juliano interfecto aliisque imperatoribus saepe victis, nunc etiam Valente
-----------------------------------------------------------
in fugam acto, recentissimae victoriae satietatem cruda insultatione ructabant, 
ultra Constantinopolim ad Theodosium misere legatos, pacemque supplices 
po poscerent, ictumque tunc foedus est quo universus Oriens tranquillissime 
fruebatur. Igitur qualiter Theodosius ad fasces imperii pervenerit, paucis 
expediam dictis. Porro Gratianus Thraciam Barbaros vastare cognoscens, 
Italia relicta, Phoeniciam venit. Ea tempestate Theodosius tam propter 
parentum nobilitatem quam pro fortitudine propria nominatissimus habebatur, 
et ob hanc causam invidia judicum fatigatus in Hispania morabatur, ubi 
ortus fuerat et nutritus. Cumque imperator quid faceret haesitaret, quippe 
cum Barbari elati victoria inexpugnabiles esse viderentur,
-----------------------------------------------------------
ducatu Theodosii pugnam credidit terminari. Repente siquidem eum ab Hispaniis 
evocans, et magistrum militum esse denuntians, cum expeditione ad Barbaros 
destinavit. At ille fide munitus, confidenter ad Thracias est profectus. 
Quo dum venisset, vidissetque Barbaros, exercitum ordinavit ad pugnam. 
Congressione vero facta, impetum Barbari non ferentes, suas acies reliquerunt. 
Et illi quidem fugiebant, hi vero fortiter sequebantur, immensa caedes 
tunc facta est Barbarorum. Plurimis igitur interemptis, paucisque latenter 
transeuntibus Histrum, mox dux optimus exercitu disperso per vicinas urbes, 
ipse velociter remeavit ad principem, ita ut ipse triumphorum suorum nuntius 
extitisset: quod tamen nec ipsi imperatori, dum miraretur, factum credibile
-----------------------------------------------------------
videbatur. Invidi siquidem etiam fugisse eum dicebant. At ille derogantes 
sibi petiit dirigi, qui viderent hostium multitudinem peremptorum. His 
verbis imperator flexus, direxit qui res actas inspicerent, eique renuntiarent. 
Conspexit enim in somnis quia sanctus Meletius Antiochenae civitatis antistes 
chlamyde eum vestiret imperiali, et corona caput ornaret. Haec cum nocte 
vidisset, cuidam retulit amicorum. At ille clarum esse somnium dixit, et 
nihil aenigmatum, nihil dubium continere. Cumque pauci omnino transissent 
dies, qui pro victoriae inspectione missi fuerant remearunt, peremptaque 
hostium multa millia narraverunt. Quamobrem laetatus princeps, Theodosium 
fecit imperatorem. Interea cum episcopi centum et quinquaginta fuissent 
Constantinopolim congregati,
-----------------------------------------------------------
praecepit imperator ut nullus proderet quis maximus esset ille Meletius, 
volebat enim ex memoria sui somnii virum illum sibimet indicari. Cum ergo 
omnis illa multitudo pontificum regiam introisset in domum, relictis omnibus, 
ad magnum cucurrit Meletium, et veluti quidam filius patris amator post 
multum tempus paterna visione potitur, amplectebatur eum, et simul osculabatur 
eum, oculos, labia, pectus, caput, dexteram, quae eum in somnio coronaverat, 
insinuavitque illi, quam viderat visionem. Cumque etiam caeteros congrue 
salutasset, rogavit tanquam patres, ut de rebus praesentibus cogitarent. 
Cumque Theodosius Barbaros bello superasset, et illi Romanos amicos habere 
deprecarentur, causa foederis acceptis obsidibus, Thessalonicam venit, 
ubi dum in
-----------------------------------------------------------
aegritudinem incurrisset, ab Acoleo ejus civitatis episcopo baptizatus 
est, licet a progenitoribus Christianum dogma et fidem Nicaeni concili 
sequeretur.
        

          CAPUT XXIV. De Justina imperatrice Ariana, quae dum Ambrosium 
in exsilium trahere jubebat, ipsa exsilium passa est.
Eo siquidem tempore quo Constantinopoli de synodis agebatur, gerente curam 
Theodosio de unitate fidei et statu Ecclesiae, talia circa Hesperiam provenerunt. 
Maximus de Britannorum partibus contra Romanorum surrexit imperium, et 
laboranti Gratiano contra Alamannos intulit bellum. In Italia vero puero 
satis existente Valentiniano, rerum curam Probus exconsul atque praefectus 
habebat. Justina
-----------------------------------------------------------
vero Valentiniani mater, cum esset Ariana, vivo quidem marito laedere non 
praevaluit orthodoxos. Eo mortuo et filio valde juvenculo, Mediolanum veniens, 
Ambrosio episcopo erat infesta, ita ut eum destinari juberet in exsilium; 
dumque de Ecclesia juberetur exire, Ambrosius ait: Ego sponte hoc agam, 
ne lupis ovium septa contradere videar, aut blasphemantibus Deum. Hic, 
si placet, occide; hoc loco prona mortem suscipio voluntate. Cumque populus 
singulariter diligens Ambrosium resultaret, et trahentibus eum ad exsilium 
valde resisteret, potius indignata Justina vocavit tunc Benivolum quaestorem, 
jubens ut velociter proponeret legem quae fidem prolatam in Arimino confirmaret. 
Cumque hoc ille agere declinaret, erat enim orthodoxus, majoribus cingulis 
eum
-----------------------------------------------------------
invitavit. Benivolus autem discingens se, balteum ante pedes Augustae projecit 
dicens: neque illum honorem, neque majorem velle se pro impietatis habere 
mercede. Cumque ille hoc facere omnimodis refutasset, inventi sunt alii, 
qui nequitiae jussionibus ministrarent. Inter haec nuntiatur quia Gratianus 
dolo tyranni Maximi fuisset occisus. Andragatius enim dux Maximi in lectica 
portatus, ut occideret Gratianum, hujusmodi opinionem misit in vulgus, 
quia uxor Gratiani suo viro festinaret occurrere in Lugduno Galliae civitate 
fluvium transeunti. Gratianus autem credens conjugem revera venire, quam 
nuper acceperat, non praecavit ejus insidias, et veluti caecus in foveam 
in manus hostis incurrit. Dum ergo Gratianus venisset quasi ad uxoris vehiculum, 
ex
-----------------------------------------------------------
improviso exsiliens, Andragatius Gratianum callidus interemit. Mortuus 
est ergo anno imperii decimo quinto, vitae vigesimo quarto. Hoc itaque 
facto, ad praesens contra Ambrosium ira Justinae quievit. Cumque audisset 
Maximus quae contra Ambrosium rursus magniloquum praedicatorem veritatis 
agerentur, scripsit Valentiniano, ut bellum quod agebatur contra Ecclesias 
solveretur, monens ut paternam non amitteret pietatem; adjecitque etiam 
minas belli, et nisi quiesceret, verba operibus adimpleret. Quamobrem sumens 
exercitum venit Mediolanum, ubi tunc ille degebat. Porro Valentinianus 
agnoscens ejus invasionem fugit in Illyricum, experimento cognoscens quae 
mala matris consilio sustineret. Justina vero justo Dei judicio in vita 
exsilium passa est, quod injuste
-----------------------------------------------------------
Dei viro Ambrosio inferre nitebatur. Porro Theodosius audiens quae a Justina 
fuerant gesta, et a tyranno scripta, fugienti Valentiniano rescripsit, 
non esse mirandum, si imperatori quidem terror, tyranno vero potestas accresceret, 
dum imperator pietati rebellis exstitisset, tyrannus autem ei auxilia commodaret; 
et propterea ille quidem fugeret nudus, ille vero armaretur adversus nudum.
        

          CAPUT XXV. Qualiter Theodosius Maximum tyrannum Gratiani interfectorem 
interemit.
Theodosius quadragesimus primus, interfecto per Maximum Gratiano, imperium 
Romani orbis obtinuit, mansitque in eo annis undecim cum jam in
-----------------------------------------------------------
Orientis partibus quatuor annis Gratiano vivente regnasset. Itaque justis 
necessariisque causis ad bellum civile permotus, cum e duobus Augustis 
fratribus et ultionem unius interfecti sanguinis exigeret, et restitutionem 
miseri alterius exsulantis oraret, posuit in Deo spem suam, seseque adversus 
Maximum tyrannum sola fide major, nam longe minor universi apparatus bellici 
comparatione, proripuit. Aquileiae tunc maximus victoriae suae spectator 
insederat. Andragatius comes ejus summam belli administrabat. Qui cum largissimis 
militum copiis ipsamque magnarum copiarum fortitudinem praecellenti consilio 
omnes incredibiliter Alpium ac fluminum aditus communisset, ineffabili 
judicio Dei, dum navali expeditione incautum hostem praevenire et obruere
-----------------------------------------------------------
parat, sponte eadem quae obstruxerat claustra deseruit: ita Theodosius, 
nemine sentiente, ut non dicam repugnante, vacuas transmisit Alpes, atque 
ad Aquileiam improvisus adveniens, hostem illum magnum Maximum trucem, 
et ab immanissimis quoque Germanorum gentibus tributa ac stipendia solo 
terrore nominis exigentem, sine dolo et sine controversia clausit, cepit, 
occidit. Valentinianus recepto Italiae potitur imperio. Itaque Andragatius 
comes, cognita Maximi nece, praecipitem sese de navi in undas dedit et 
suffocatus est.
        

          CAPUT XXVI. Quomodo beato Ambrosio revelata sunt martyrum corpora 
Prothasii et Gervasii.
Qua tempestate, dum B. Ambrosius insania Justinae
-----------------------------------------------------------
caeterorumque Arianorum afficeretur insidiis, Domino revelante, ostensa 
sunt ei sanctorum Gervasii et Prothasii martyrum corpora, quasi ipsa hora 
ibidem reposita, miro odore fragrantia. Ad caput itaque eorum libellum 
appositum invenit, in quo haec continebantur: Ego servus Christi Philippus 
intra domum meam sanctorum corpora, quae cum filio meo rapui, sepelivi: 
quorum mater Valeria, pater Vitalis dicti sunt. Quos uno ortu geminos genuerunt: 
unum Prothasium, alterum Gervasium vocaverunt. Quorum pater Vitalis militans 
consul Arianus fuit. Ipsi autem milites Christi effecti, de quibus perfecte 
dici potest: Isti sunt triumphatores et amici Dei, qui contemnentes jussa 
principum meruerunt praemia aeterna, nunc coronantur et accipiunt palmas. 
Quorum
-----------------------------------------------------------
virtutibus venerabilis antistes, suffultus sapientia ac vitae honestate, 
insignibusque exemplis ornatus, Mediolanensem Ecclesiam munivit, et a peste 
Ariana Italiam liberavit.
        

          CAPUT XXVII. Qualiter Theodosius, ab Ambrosio correptus, poenitendo 
satisfactionem promeruit.
Eodem quoque tempore audivit Ambrosius quod, jussu Theodosii principis 
in Thessalonica, quae erat valde populosa, usque ad septem millia hominum, 
innocentes pariter cum nocentibus, essent interempti, absque discretione, 
per milites qui propter ultionem judicum, quos populus civitatis lapidaverat 
et traxerat, fuerant illuc directi. Quam indignationem
-----------------------------------------------------------
injustam graviter ferens Ambrosius, cum princeps Mediolanum venisset, et 
solemniter in sacrum voluisset intrare templum, occurrit foras ad januas, 
et ingredientem his sermonibus a sacri liminis incessu prohibuit: multis 
increpans eum aliis et hujusmodi verbis: Nescis, imperator, perpetratae 
a te necis quanta sit magnitudo? Quomodo manus extendes, de quibus adhuc 
sanguis stillat injustus? Recede hinc, recede, ne secundo peccato priorem 
nequitiam augere contendas. Accipe vinculum quo nunc ligaris, est enim 
medicina maxima sanitatis. His sermonibus imperator obediens, erat enim 
divinis eruditionibus enutritus, et aperte sciens quae sunt propria sacerdotum, 
quae regum, gemens et deflens, ad regalia remeavit. Cumque octo mensium 
continua
-----------------------------------------------------------
transissent tempora, propinquavit Nativitatis Salvatoris nostri festivitas. 
Imperator autem, lamentationibus assiduis in palatio residens, continuas 
lacrymas incessabiliter expendebat. Igitur humiliter veniente imperatore 
ad Ambrosium, deposcendo ut ingredi ecclesiam ei permitteretur, taliter 
communionem promeruit ab eo, ut legem scriberet atque confirmaret, qua 
decreta furorem evacuaret, et usque triginta dies sententia necis suspensa 
maneret, et judicium rationis exspectaret. Hanc admonitionem imperator 
animo libenti suscipiens, et optimam esse confidens, legem conscribi repente 
praecepit, et propriae litteris manus confirmavit. Quo facto vinculum ejus 
solvit Ambrosius, quae lex hactenus observatur. His et aliis imperator 
sacratissimus a
-----------------------------------------------------------
venerabili episcopo correptionibus illustratus, eum prae omnibus fatebatur 
in veritate se agnovisse episcopum. Theodosius enim, Valentiniano juvenculo 
in imperio restituto, Romam senior veniens, leges multas correxit, addidit, 
immutavit, et sub suo nomine conscripsit. Quae autem in civitate perniciosa 
adhuc supervacua ex consuetudine antiqua conspexit, auferre sancivit, et 
quae reipublicae supplemento necessaria addere curavit; his prope gestis 
pace composita, Valentinianum in Hesperia derelinquens, cum filio Honorio 
Constantinopolim remeavit.
        

          CAPUT XXVIII. De bello quod Theodosius gessit contra Arbogasten 
et Eugenium tyrannos. Et de actis mirabilibus uxoris illius.

-----------------------------------------------------------
Igitur Valentinianus junior regno restitutus exstincto Maximo ejusque filio 
Victore, quem imperatorem Gallis Maximus reliquerat, ipse in Galliam transiit: 
ubi cum, tranquilla republica, in pace ageret, apud Viennam dolo Arbogastis 
comitis sui corruptis custodibus, ut fertur, strangulatus, atque ut voluntariam 
sibi conscivisse mortem putaretur, laqueo suspensus est. Mortuo Valentiniano 
Augusto, Arbogastes Eugenium tyrannum mox creare ausus est, legitque hominem 
cui titulum imperatoris imponeret, ipse aucturus imperium: vir barbarus 
animo, consilio, manu, audacia, potentiaque nimius, contraxit undique innumeras 
invictasque copias, vel Romanorum praesidiis, vel auxiliis Barbarorum, 
alibi
-----------------------------------------------------------
potestate, alibi cognatione subnixus. Arbogastes Theodosio paruit, tantis 
instructum praesidiis. Maximum ipse minimus cepit, et nunc cum adversus 
eumdem Theodosium, collectis Gallorum Francorumque viribus, exundavit, 
nixus etiam praecipuo cultu deorum magna tamen facilitate succubuit. Igitur 
Eugenius atque Arbogastes instructas acies campis expedierant, arta Alpium 
latera atque inevitabiles transitus praemissis callide insidiis occupaverant, 
ut etiam si numero ac viribus impares forent, sola tamen belli dispositione 
victores. At vero Theodosius in summis Alpibus constitutus expers cibi 
ac somni, sciens quod destitutus suis, nesciens quod clausus alienis, Dominum 
Christum solus solum qui posset omnia, corpore humi fusus, mente coelo 
fixus
-----------------------------------------------------------
orabat. Dehinc postquam insomnem noctem precum continuatione transegit, 
et testes propemodum quas in pretium praesidii coelestis appenderat lacrymarum 
lacunas reliquit, fiducialiter arma corripuit solus, sciens se esse non 
solum, signo crucis signum praelio dedit, ac se in bellum, etiam si nemo 
sequeretur, victor futurus immisit. Prima salutis via exstitit Arbitio 
hostilium partium comes, qui cum ignarum imperatorem circumpositis excepisset 
insidiis, conversus ad reverentiam praesentis Augusti, non solum periculo 
liberavit, verum etiam instruxit auxilio. At ubi ad contigua immiscendae 
pugnae spatia perventum est, continuo magnus ille et ineffabilis turbo 
ventorum in ora hostium ruit. Ferebantur per aerem spicula missa in hostes, 
atque ultra mensuram humani
-----------------------------------------------------------
jactus, per magnum inane portata, nusquam propemodum cadere, priusquam 
impingerent, sinebantur. Porro autem turbo continuus ora pectoraque hostium 
nunc illisis graviter scutis everberabat, nunc impressis pertinaciter obstructa 
claudebat, nunc avulsis violenter destituta nudabat, nunc oppositis jugiter 
in terga trudebat. Tela etiam quae ipsi vehementer intorserant excepta 
ventis impetu supinato, ac retrorsum coacta, ipsos infeliciter configebant. 
Prospexit sibi humanae conscientiae pavor; nam continuo sese, parva suorum 
manu fusa, victori Theodosio hostilis prostravit exercitus. Eugenius captus 
atque interfectus est. Arbogastes sua se manu perculit. Ita et hic duorum 
sanguine bellum civile restinctum est, absque illis decem millibus Gothorum
-----------------------------------------------------------
quos praemissos a Theodosio Arbogastes delesse funditus fertur, quos utique 
perdidisse lucrum, et vinci vincere fuit. Theodosius itaque, composita 
tranquillataque republica, apud Mediolanum constitutus diem obiit, utramque 
rempublicam utrisque filiis, id est Arcadio et Honorio, relinquens. Corpus 
ejus eodem anno Constantinopolim translatum atque sepultum est. Vixit autem 
annis sexaginta, ex quibus sexdecim imperavit. Contigit itaque ut Johannes 
ei remandaverat de eventu belli ad quod proficiscebatur, contra Eugenium 
tyrannum, et de ejus morte in Italia futura. Itaque Johannes in Thebaida 
monasticam ducebat vitam, plenus gratia Dei, praescientiam habens futurorum, 
ad quem destinavit Eutropium eunuchum
-----------------------------------------------------------
sibimet fidelissimum, ut aut eum, si vellet venire, deduceret, aut nolentem 
de eventu belli requireret. At ille Johannem quidem deducere non praevaluit, 
sed mandatum retulit ejus, quia bello vinceret et perimeret tyrannum, et 
post victoriam in Italia moreretur. Igitur Theodosius cum ad purpuram regni 
perveniret, Placellam habebat uxorem, quae de divinis legibus eum saepius 
admonebat, seipsam tamen perfecte prius erudiens, non enim regni fastigiis 
elevata est, sed potius divino amore succensa. Beneficii namque magnitudo 
majus ei desiderium benefactoris adhibebat. Repente namque ut venit ad 
purpuram, claudorum atque debilium habebat curam, non servis, non aliis 
ministris utens, sed per semetipsam agens et ad eorum habitacula veniens, 
et unicuique
-----------------------------------------------------------
quod haberet praebens. Sic etiam per Ecclesiarum xenodochia discurrens, 
suis manibus ministrabat infirmis: ollas eorum tergens, jus gustans, offerens 
cochlearia, panem frangens, cibosque ministrans, calicem diluens, et alia 
cuncta faciens quae servis et ministris mos est solemniter operari. His 
autem qui eam de rebus talibus nitebantur prohibere dicebat: Aurum distribuere, 
opus imperii est. Ego autem pro ipso imperio hoc opus offero, bona mihi 
omnia conferenti. Nam viro suo saepe dicebat: Oportet te semper, marite, 
cogitare quid dudum fuisti, quid modo sis. Haec si semper cogitaveris, 
ingratus benefactori non eris, sed imperium quod suscepisti, legaliter 
gubernabis, et harum rerum placabis auctorem.
        

          CAPUT XXIX. De doctoribus et mirabilium patratoribus qui sub 
Theodosio claruerunt.
Igitur Theodosio imperante, ex his qui in Scripturis claruerunt viri divinis, 
horum memoriam inserere libuit, Damasus Romanae urbis episcopus, elegans 
in versibus componendis ingenium habuit: multa alia et brevia opuscula 
heroico metro edidit, et prope octogenarius sub Theodosio principe mortuus 
est. Apollinaris Laodicenus Syriae episcopus, patre Probo, magis grammaticis 
in adolescentia operam dedit, et postea in sacras Scripturas innumerabilia 
scribens volumina, sub Theodosio imperatore obiit. Exstant ejus adversum 
Prophyrium triginta libri, qui inter caetera ejus opera
-----------------------------------------------------------
vel maxime probantur. Pachianus in Pirenaei jugis Barcillonae episcopus, 
castus eloquentia, et tam vita quam sermone clarus, scribit varia opuscula, 
de quibus est Certus et contra Novatianos, et sub Theodosio principe jam 
in ultima senectute mortuus est. Cyrillus Hierosolymae episcopus, saepe 
pulsus est Ecclesia et receptus, ad extremum sub Theodosio principe septem 
annis inconcussum episcopatum tenuit. Exstant ejus quae in adolescentia 
composuit opuscula. Cuzoius apud Ephesum rhetorem cum Gregorio Nazianzeno 
episcopo adolescens Caesareae eruditus est, et ejusdem urbis postea episcopus 
plurimo labore corruptam jam bibliothecam Adamantii et Pamphili in membranis 
instaurare conatus. Ad extremum
-----------------------------------------------------------
sub Theodosio principe Ecclesia pulsus est. Feruntur ejus varii multiplicesque 
tractatus, quos nosse perfacile est. Gregorius Nazianzenus episcopus, vir 
eloquentissimus, ad triginta millia versuum omnia opera sua composuit: 
e quibus illa sunt: de Morte fratris Caesarii, Laudes Machabaeorum, Laudes 
Cypriani, Laudes Athanasii, Laudes Maximini philosophi post exsilium reversi, 
quem falso nomine quidam Herona superscribunt (quia et alius liber vituperationem 
ejusdem Maximini continens, quasi non licuerit eumdem et laudare et vituperare 
pro tempore); et liber hexametro versu Virginitatis et Nuptiarum contra 
se disserentium; contra Eunomium libri duo, de Spiritu sancto liber unus, 
contra Julianum imperatorem libri duo. Secutus est Polemonion
-----------------------------------------------------------
dicendi charactere, vivoque se episcopum in loco suo ordinatus, rure vitam 
monachi exercuit, decessit sub Theodosio principe. Lucius post Athanasium 
Arianae partis episcopus, usque ad Theodosium principem, a quo et pulsus 
est, Alexandriae Ecclesiam tenuit. Exstant ejus solemnes de Pascha epistolae 
et tractatuum et pauci variarum libelli. Ea siquidem tempestate plurimi 
inter episcopos effulgebant, non solum in philosophica doctrina, qui scribendo 
monumenta ad nostram porrexerunt posteritatem, sed et quidam inter eos 
insignibus virtutibus claruerunt. Quorum ex multis trium tantum, qui minus 
apud nos habentur noti, laudabiliter facta inserere curavi. Donatus equidem 
Euriae Heperi, per quem provinciales ejus miracula multa testantur
-----------------------------------------------------------
facta: maximum tamen est, quod de dracone gessit. Is enim circa pontem 
in via publica jacens, cibum habebat oves, crapas, equos, boves, et homines 
abripiens devorabat. Ad quam bestiam Donatus, sine gladio, sine quolibet 
jaculo veniens, dum illa levasset caput quasi voratura virum, tunc ille 
vexillum crucis ante faciem ejus digito designans in aere, in os ejus exspuit. 
Bestia vero sputum mox in ore suo suscipiens exspiravit, quam, sicut fertur, 
octo paria boum in vicinum campum traxerunt; et misso igni combusta est, 
ne aerem fetore corrumperet. Hujus itaque Donati sepultura insignis est, 
ubi oratorium ex ejus nomine vocitatur, habens fontem aquarum, quem ipse 
fertur orationibus invenisse. Nam dum esset locus inaquosus, et illuc ex 
itinere
-----------------------------------------------------------
aliquando venisset, aiunt quia, fatigatis qui cum eo erant, orasset et 
mox aquae inundatio prorupisset, et ex illo hactenus permanet. Eo tempore 
Thomitanam et Scythiae Ecclesiam Thothimus gubernabat, vir in philosophia 
nutritus: cujus virtutem diligentes Barbari trans Histrum habitantes, deum 
Romanorum hunc esse praedicabant. Nam cum aliquo tempore iter ageret, illius 
terrae Barbari occurrerunt ei. Et dum qui erant circa eum terrore turbarentur, 
quasi continuo morituri, ex equo descendens, oravit. Porro Barbari neque 
eum neque sequaces ejus, nec equos de quibus descenderant, videntes, permanserunt. 
Dum igitur crebro transcuntes Scythas naturaliter feroces epulis muneribusque
-----------------------------------------------------------
mansuefaceret, quidam Barbarus arbitratus eum esse locupletem, coepit insidiari, 
ut eum caperet, alligaret et attraheret. Cum hoc jam praeparasset, et dexteram 
ad hoc haberet extensam, ut eum jactu laquearet, manus aere mox ligata, 
et Barbarus ille invisilibus vinculis est obstrictus. Tunc aliis pro eo 
rogantibus supplicavit Deo Thothimus ut Barbarus solveretur, qui mox precibus 
ejus solutus est. Eo quoque tempore fuit Epiphanius Cypriorum episcopus, 
ad cujus sepulcrum hactenus daemones expelluntur. Is enim dum substantiam 
propriam necessitatem sustinentibus erogasset, et multis quoque offerentibus 
ei pecunias manu largissima dispensaret, contigit ut, pecuniis deficientibus, 
oeconomus ecclesiae murmuraret. Quo facto assistens quidam in
-----------------------------------------------------------
domo qua manebat oeconomus, sacculum multarum pecuniarum dedit, et ita 
disparuit, ut nec quae dedit, nec quae misit, agnosceretur. Quod factum 
omnes divinum esse judicaverunt. Aliud quoque ejus libet referre miraculum. 
Quidam pauperes studentes Epiphanium arte deludere, ut eis aliquid daret. 
Dum iter ageret, unus eorum supinum se prostravit in terram, alter stabat 
quasi mortuum deflens, nec habens unde eum sepelire potuisset. Epiphanius 
autem superveniens oravit, ut sub quiete dormiret, et sepulturae necessaria 
praebuit, simulque consolatus est flentem, dicens: Quiesce a lacrymis, 
fili, non enim fletu resuscitari poterit, est enim inevitabile quod evenit. 
Cumque discessisset Epiphanius, coepit ille pulsare socium ut exsurgeret. 
Et cum hoc
-----------------------------------------------------------
semel et secundo fecisset, dicens: Surge, hodie tuis laboribus epulemur, 
et ille penitus non sentiret, cognoscens vere mortuum, cucurrit ad Epiphanium 
flens et petens ut ejus socium suscitaret. At ille consolatus est, ne ferret 
graviter quod evenerat, non tamen defunctum denuo suscitavit. Hoc enim 
credo proinde gestum, ut non Dei ministri facile deludantur. Quibus diebus 
in Romana Damasus praesidebat ecclesia, in Alexandria Theophilus, Hierosolymis 
Joannes, Flavianus, depulsis Arianorum episcopis, Antiochenam tenebat sedem, 
Constantinopolitanam Nectarius.
        

          CAPUT XXX. De subversione templorum atque destructione idolorum.

-----------------------------------------------------------
Igitur Theodosius decreverat ut idolorum templa subverterentur, dii lignei 
ignibus traderentur, metallini vero conflarentur. Sed dum haec in diversis 
agerentur locis, in Alexandria maxime ubi idolorum inoleverat superstitio, 
juvabant Theophilum episcopum praefectus Alexandriae, et dux ordinis militaris, 
ad exsequendam imperatoris jussionem. Idola siquidem deorum conflantur 
ad faciendas ollas, et Alexandrinae ecclesiae diversas utilitates: cui 
ab imperatore donati fuerant dii ad expensas egentium. Cum igitur Theophilus 
omnes corruisset deos, unum tantummodo reliquit Syrmiae simulacrum, jubens 
id publice palamque servari, ne sequenti tempore pagani negarent tales 
adorasse deos. Jamque templum
-----------------------------------------------------------
Serapis, quod in maximo habebatur honore apud Alexandrinos, everterant 
non sine ingenti labore, ipsumque Serapim deum in frusta concidentes igni 
tradiderunt, verendaque ejus aliorumque deorum risu plena per plateas deportari 
jusserunt. Quibus portentis ignominiosissimis pagani confusi, alii quidem 
ad caedes Christianorum, orta seditione, ruebant, ita etiam commoti pro 
aliorum destructione templorum, et quod nefanda detegantur eorum mysteria,
-----------------------------------------------------------
dum Metriae sacra, ubi homicidia perpetrabant, inter caeteros ritus spurcissimos 
publice manifesta fierent; alii quidem ex paganis errores pristinos abdicantes, 
ad veram Christianorum religionem se contulerunt. Igitur praecedenti libro, 
ubi sub principe Constantino paganorum clausa sunt templa, finem imposuimus. 
Huic autem terminus sit in destructione deorum falsorum et in subversione 
templorum.
          b
        
      


        LIBER QUINTUS.

          CAPUT PRIMUM. De provectione Arcadii et Honorii post obitum patris 
ad imperium et persecutione Johannis episcopi Constantinopolitani, qui 
injuste damnatus in exsilio moritur.

------------------------------------------------------------

          Defuncto, ut praemisimus, Theodosio Augusto majore, Arcadius 
et Honorius filii ejus utrumque imperium divisis tantum sedibus tenere 
coeperunt. Qui quadragesimo secundo post Octavianum loco, communiter rempublicam 
administraverunt. Arcadius quidem Orienti praefuit, Honorius vero admodum 
puer partibus Occiduis. Igitur milites, qui circa tyrannum Eugenium profecti 
fuerant cum principe, post ejus obitum, parvo tempore interjecto, reversi 
Constantinopolim sunt. Dum vero imperator Arcadius
-----------------------------------------------------------
secundum consuetudinem ad portas occurrisset exercitui remeanti, tunc milites 
Rufinum praefectum imperatoris peremerunt. Erat enim suspectus, quasi tyrannidem 
posset assumere. Dicebatur autem, quia Hunos ipse in Romanorum provincias 
evocasset, qui tunc Armeniam et partes Orientis valde vastabant, et imperatori 
insidias tenderet. Caput ejus abscisum cum dextera manu per Constantinopolim 
ad ludibrium circumductum, uxoreque illius in exsilium ablegata, opes cunctas 
Eutropius spado promeruit. Pauco tempore transeunte, etiam Nectarius Constantinopolitanus 
episcopus defunctus est. Quamobrem communi consultu placuit imperatori 
ut Joannes presbyter de Antiochia, vir mirabilis vitae conversationis, 
et in disciplinis philosophicis praecipue eruditus, fieret
-----------------------------------------------------------
episcopus Constantinopolitanae sedis. Quod Theophilo Alexandrino episcopo 
nequaquam placuit, quoniam eamdem sedem suo presbytero valde dilecto contradere 
nitebatur. Sed praevaluit plurimorum sententia. Johannes quidem factus 
episcopus, dum nulli parceret, evenit illi quod in antiquo continetur proverbio: 
Veritas odium et obsequium amicos parat. Offendit enim clerum sibi commissum, 
pro diversis occasionibus, atque imperatricem, et maxime Theophilum cum 
suis sequacibus, a quorum derogationibus saepius pulsatus fuerat. In tantum 
enim inimicorum praevaluerunt apud Arcadium principem insidiae, maxime 
uxoris, ut pelleretur Johannes in exsilium. Populus autem eum propter sanctitatis 
reverentiam, et ejus praedicationem, fortiter diligebat.
-----------------------------------------------------------
Cujus intercessione, hortatu etiam imperatricis, revocatus est ab exsilio, 
ne seditio oriretur in plebe. Qui reversus nec sic quievit, intolerabiliorem 
(si dici fas est) se praebuit aemulis suis. Quamobrem iterum per conjugem 
excitatus imperator concilia celebrari jubet contra Johannem episcopum, 
quamvis et prius in diversis locis machinationes Theophili contra eumdem 
fierent. Denique iterum pulsus in exsilium, usque ad fines Romani imperii 
perducitur. Exsulans itaque moritur, quem magna pars populi Constantinopolitani 
secuta, et si non incessu pedum, amore tamen, seorsum collectas fecerunt, 
et aemulis illius communicare noluerunt, neque successori ejus Acatio. 
Unde multae seditiones inter alterutros sunt exortae, atque plurimi diversa 
perpessi sunt mala.
-----------------------------------------------------------
Inter haec Innocentius Romanus antistes, audiens de Johanne et moleste 
ferens, volensque generale celebrare concilium, scripsit Johanni et clero 
Constantinopoleos, non oportere Johanni successorem dari, nec ejus clerum 
alii parere pontifici. Aiunt enim Johannem, cum in exsilium duceretur, 
per visionem cognovisse diem qua moriturus esset. Hujus igitur injustitiae 
causas abominati sunt praecipue Europae pontifices. Ab eorum se namque 
suspendere communione qui consenserunt in damnationem ejus; pariter omnes 
Illyrici ejus partis effecti sunt. Orientales autem plurimi quidem injustitiam 
declinaverunt, corpus tamen Ecclesiae dividere noluerunt. Verum moriente 
illo omnium doctore terrarum, non prius Occidentales episcopi Aegyptiorum 
et Orientalium,
-----------------------------------------------------------
Bosphorensium atque Tharatensium, sunt amplexi communionem, quam illius 
sacratissimi viri nomen inter praedecessores poneretur episcopos, et Acatium 
quidem, qui post eum ordinatus est, nullo habuerunt sermone dignum. Eo 
tempore etiam grando vehemens Constantinopolim et circa ejus suburbana 
descendit. Dicebant itaque Dei iracundia gestum, eo quod sine judicio Johannes 
fuerat condemnatus. Quibus verbis fidem dedit mors Augustae, continuo subsecuta. 
Quarta namque die post grandinem est defuncta.
        

          CAPUT II. De tyrannis per Dei potentiam exstinctis, et rege magno 
Scythiae sub Arcadio.
Gainas quidem genere Celticus, consilio Barbarus,
-----------------------------------------------------------
studio tyrannico vehementer elatus, eo tempore cum esset magister militum, 
multos suae gentis, multos etiam Romanorum sub suo magisterio habens, terrorem 
plurimis etiam ipsi principi meditatione tyrannidis inferebat. Eratque 
Arianus. Is cum vellet fasces imperii arripere, imperatoremque cuperet 
exstinguere, manum validam suorum misit, ut regalia noctu incenderent. 
Barbari vero angelorum circa palatium praesidia cernentes in schemate armatorum 
militum, infecto negotio revertuntur ad illum. Ille vero minime credens 
illorum assertionibus, dum exercitum a regia urbe dispersum sciret, plures 
misit sequenti nocte. Adeuntibus autem quos miserat aulam regiam, viderunt 
et ipsi undique agmina regalia protegentia. Qua visione territi recesserunt.
-----------------------------------------------------------
Gamas vero, hoc comperto, totam urbem igni ferroque turbavit, fugiensque 
Hellesponto piratico ritu vivebat. Contra quem navali praelio dato, multi 
Gothorum ejus exstincti, ipse quoque bello evadens, mox tamen capite plectitur. 
Post cujus oppressionem Isauri per montem Tauri discurrentes, ingens dispendium 
reipublicae importarunt. Contra quos Narbazaicus directus, majus continuo 
rependit incommodum. Qua tempestate Roilus dux Scythiae transivit Histrum, 
et cum innumero exercitu vehementer Thracias populatus est, ipsamque regiam 
civitatem obsidere et subvertere minabatur. Supernis quem jaculis atque 
fulminibus majestas divina percutiens, et ipsum et omnem simul concremavit 
exercitum. Tale aliquid a domino ejus consolatore etiam
-----------------------------------------------------------
Parthico praelio gestum est. Nam cum ibi Romanos vacare cognovissent, et 
civitates in confinio constitutas debellarent, pacisque pacta transcenderent, 
vastatis finibus nemo ferebat auxilium. Imperator namque de pace praesumens, 
duces et milites ad alia bella direxerat. Tunc ergo imbre vehemetissimo 
et grandine deposita, ulterius eos Deus accedere non permisit, eorumque 
ligavit cursum, ita ut viginti diebus totidem ambulare stadia non valerent. 
Duces venientes et congregantes exercitum, primo bello obsidentes urbem, 
imperatoris vocabulo nominatam, reprobi sunt inventi. Cum enim plusquam 
triginta diebus Gororanus rex praedictam obsideret civitatem, et multa 
machinamenta construeret, turres contra muros civitatis excelsas aedificaret, 
solus Eunomius
-----------------------------------------------------------
sacratissimus ejus civitatis episcopus restitit, et impetum moliminis eorum 
machinasque destruxit. Et licet duces nostri hostibus bellando cessissent, 
et obsessi cives resistere non auderent, iste solus orando sine vastatione 
reddidit civitatem. Non multo post tempore, quam Johannes defunctus est, 
moritur et Arcadius imperator, vir mitis et quietus, sed in hoc culpabilem 
se exhibuit, quod derogationes non evitavit quae odiis excitabantur contra 
ministros Christi. Is ergo cum patre quidem Theodosio tredecim regnavit 
annis, post mortem vero patris quatuordecim; vixit quadraginta et uno annis.
        

          CAPUT III. De doctoribus qui sub Arcadio et Honorio scribendo 
claruerunt.
Igitur antequam de cladibus miseriarum, quae exigentibus peccatis in partibus 
Hesperiarum, seu Galliarum atque Hispaniarum, nec non et Aphricae, ea tempestate 
contigerunt, dicamus, de illustribus viris qui adhuc in Ecclesiis veluti 
sidera micantia radiabant, imperantibus Arcadio atque ejus fratre Honorio, 
memoriam facere censuimus. Gregorius Beticus, Hiberi episcopus, usque ad 
extremam senectutem diversos mediocri sermone tractatus composuit, et de 
fide elegantem librum Taebadius Agenni Galliarum episcopus, edidit contra 
Arianos librum. Dicuntur ejus et alia esse opuscula. Epiphanius, Cypri 
Salaminae
-----------------------------------------------------------
episcopus, scripsit adversum omnes haereses libros, et multa alia opuscula, 
quae ab eruditis, propter res a simplicioribus, propter verba quoque ignota, 
lectitantur. Diodorus Tharsensis episcopus, dum Antiochiae esset presbyter, 
magis claruit. Exstant ejus in Apostolum commentarii, et multa alia de 
Eusebii magis Emisseni charactere pertinentia, cujus cum sensum secutus 
sit, eloquentiam imitari non potuit, propter ignorantiam saecularium litterarum. 
Eunomius Arianae partis Cicizenus episcopus, in apertam haereseos suae 
prorumpens blasphemiam, ut quod alii tegunt iste publice fateretur, et 
multa contra Ecclesiam scribere ausus. Responderunt Apollinaris, Didymus, 
Basilius Caesariensis, Gregorius Nazianzenus et Emissenus. Priscillianus 
Abilae
-----------------------------------------------------------
episcopus, qui factione Hidati et Hitacii Treviris a Maximo tyranno caesus 
est, edidit multa opuscula; qui a nonnullis Gnosticae, id est Basilidis 
vel Marci (de quibus Irenaeus scripsit) haereseos accusatur, defendentibus 
aliis non ita eum sensisse, ut arguitur. Latroianus Hispaniae provinciae, 
vir valde eruditus et in metrico opere veteribus comparandus, caesus est 
et ipse Treviris, cum Priscilliano, Felicissimo, Juliano, Eucrotia, ejusdem 
factionis auctoribus. Exstant ejus ingenii opera diversis metris edita. 
Tyberianus Baeticus scripsit pro suspicione, qua cum Priscilliano accusabatur 
haereseos, Apologeticum tumenti compositoque sermone. Sed post suorum caedem 
taedio victus exsilii, mutavit propositum, et, juxta sanctam Scripturam, 
canis reversus ad vomitum
-----------------------------------------------------------
suum, filiam devotam Christo virginem matrimonio copulavit. Ambrosius Mediolanensis 
Ecclesiae episcopus, de quo supra mentionem fecimus, qui multa nobiliter 
edidit opuscula, quae quidem propter notitiam assidue legentium reor non 
esse recapitulare necessarium. Eo tempore defunctus est Ambrosius Alexandrinus 
auditor Didymi: scripsit adversus Apollinarem volumen multorum versuum 
de dogmatibus, et commentarios in Job. Sophronius vir apprime eruditus, 
laudes Bethlehem adhuc puer, et de subversione Serapis insignem librum 
composuit. De Virginitate quoque ad Eustochium, et Vita Hilarionis monachi, 
opuscula Hieronymi in Graecum sermonem elegantissime transtulit. Hieronymus, 
natus patre
-----------------------------------------------------------
Eusebio, oppido Stridonis haec scripsit: Vitam Pauli monachi; epistolarum 
ad diversos lib. I; ad Heliotorum exhortatoriam; et altercationem Luciferiani 
et Orthodoxi; Chronicum omnimodae historiae; in Hieremiam, in Ezechiel 
homilias Adamantii XXVIII, quas de Graeco in Latinum vertit. De Seraphin 
et Osanna, de frugi et luxurioso filio, de tribus quaestionibus legis veteris, 
homilias in Cantica Canticorum II. Adversus Helvidium unam epistolam de 
Mariae virginitate perpetua. Ad Eustochium de virginitate servanda; ad 
Marcellum epistolarum lib. unum; consolatoriam de morte filiae ad Paulam. 
In Epistolam Pauli apostoli ad Galatas commentariorum lib. III. Item Pauli 
ad Ephesios in Epistolam lib. III. In Epistolam Pauli ad Titum lib. I, 
et in Epistol. Pauli ad
-----------------------------------------------------------
Philemonem lib. I; in Ecclesiasten commentarios. Quaestionum Hebraicarum 
in Genesim lib. I. De Spiritu sancto Didymi, quem in Latinum transtulit 
lib. I; in Lucam homilias XXXVIII. In Psalmos a decimo usque ad decimum 
sextum tractatus VII. In captivum monachum. Vitam beati Hilarionis. Novum 
Testamentum Graecae fidei reddidit; Vetus juxta Hebraicum transtulit; epistolam 
autem ad Paulam et Eustochium. Scripsit in Michaeam explanationum lib. 
II; in Naum lib. I; in Abacuc lib. II; in Sophoniam lib. I; in Aggaeum 
lib. I. Isaiam utiliter explanando grandia volumina edidit. Hieremiam etiam 
exposuit, Danielem quoque explanavit, commentarium etiam in Matthaeum, 
et alia quam plura opuscula fecit. Quibus diebus beatissimus confessorum 
Martinus
-----------------------------------------------------------
Turonensium episcopus, multis ac praeclaris mirabilibus patratis vinculis 
solutus carnis, migravit ad Dominum. Qui, nobilitate generis pollens, sub 
Constantio ac Juliano militaverat. Demum apud Wangionum Galliarum urbem 
deseruit cingulum militiae sub principe Juliano, et se ad Christi contulit 
devotissimam servitutem. Cujus vitam et mirabiliorum ejus actus Sulpitius 
Severus suo nobilitavit eloquio.
        

          CAPUT IV. De tyrannide Gildis apud Aphricam.
Igitur Arcadius moriens Theodosio filio admodum parvo Orientis imperii 
summam tradidit. Nunc autem ad partes Hesperiarum vertamus stylum. Cujus 
Honorius, decedente patre Theodosio, imperium susceperat
-----------------------------------------------------------
admodum puer. Interea Gildo comes, qui initio regni ejus Aphricae praeerat, 
simul ut defunctum Theodosium comperit, sive, ut quidam ferunt, quadam 
praemotus invidia, Aphricam Orientalis imperii partibus jungere molitus 
est; sive, ut alia tradit opinio, minimam in parvulis spem fore arbitratus, 
praesertim cum absque his non facile antea quisquam pusillus in imperio 
relictus, ad maturitatem virilis aetatis evaserit, istique propemodum soli 
inveniantur, quos ob regiam patris ac suam fidem et divisos et destitutos 
Christi tutela provexerit. Aphricam exemptam a societate reipublicae usurpare 
ausus est Gildo, gentili magis licentia contentus, quam ambitu regiae affectationis 
inflatus. Huic Mascezel frater fuit, qui
-----------------------------------------------------------
novarum rerum molitiones in fratre perhorrescens, relictis apud Aphricam 
militiam duobus filiis adolescentibus, in Italiam rediit. Gildo, absentiam 
fratris et praesentiam filiorum ejus suspectam habens, adolescentes dolo 
circumventos interfecit. Ad hunc jam ut hostem bello insequendum Mascezel 
frater missus est, quem idoneum procurandae reipublicae fore propriae orbitatis 
recens dolor pollicebatur. Igitur Mascezel jam inde a Theodosio sciens, 
quantum in rebus desperatissimis oratio hominis per fidem Christi a clementia 
Dei impetraret, Caprasiam insulam adiit. Unde secum sanctos servos Dei 
aliquos permotos precibus suis sumpsit, cum his orationibus, jejuniis, 
psalmis, dies noctesque continuans, sine bello victoriam meruit, ac sine 
caede vindictam. Ardalio
-----------------------------------------------------------
fluminis nomen est, quod fluit inter Tenestem et ad Mercidem civitates. 
Ubi cum parva manu, hoc est cum quinque millibus (ut aiunt) militum contra 
septuaginta millia hostium castra metatus, cum injecta mora excedere loco, 
oppositasque praejacentis vallis angustias transgredi vellet, incurrente 
nocte beatum episcopum Ambrosium Mediolani paulo ante defunctum, per omnium 
sibi videre visus est, significantem manu, et impacto ad humum ter baculo 
dicentem: Hic, hic, hic. Quod ille prudenti conjectura intellexit merito 
annuntiantis fidem victoriae, verbo locum, numero diem, significari substitit, 
ac tertio demum die post noctem orationibus hymnisque pervigilem ab ipsis 
coelestium sacramentorum mysteriis in hostem circumfusum processit. Et 
cum ad
-----------------------------------------------------------
eos qui primi occurrerant, pia pacis verba jactaret, signiferum quemdam 
insolenter obsistentem, et jam jamque pugnam excitantem gladio percussit 
in brachium, eumque manu debilem ipso vulnere coegit pronum inclinare vexillum. 
Quo viso reliquae cohortes deditionem jam fieri priorum existimantes, certatim 
sese ad Mascezelem signis tradidere conversis. Barbari, quorum magnam multitudinem 
Gildo ad bellum eduxerat, defectu militum destituti, in diversa fugerunt. 
Gildo et ipse, fugam molitus, arrepta navi in altum provectus est; deinde 
revocatus in Aphricam, post aliquot dies strangulatus interiit.
        

          CAPUT V. De Alarico Gothorum rege, qui Romam vastavit, et alio 
rege Gothorum, qui cum magno exercitu intrans Italiam, cum omnibus copiis 
periit.


-----------------------------------------------------------

Ea tempestate Radagaisus, omnium antiquorum praesentiumque hostium longe 
immanissimus, repentino impetu totam invadit Italiam. Nam fuisse in populo 
ejus plus quam ducenta millia Gothorum ferunt. Hic supra hanc incredibilem 
multitudinem, indoctamque virtutem paganus et Scytha erat: qui, ut mos 
est Barbaris hujusmodi gentibus, omnem Romani generis sanguinem diis suis 
propinare devoverat. Duo tunc Gothorum populi cum duobus potentissimis 
regibus suis, per Romanas provincias bacchabantur. Quorum unus Christianus 
propiorque Romano, et, ut res docuit, timore Dei mitis in caede. Is erat 
Alaricus, qui cum Gothis sub Theodosio militaverat.
-----------------------------------------------------------
Quo moriente ejus filii imperatores facti, donativa paterna subtraxerunt, 
a Gothis sponte reipublicae subjectis. Qua necessitate compulsi contra 
Romanos conspiravere, quamvis Christiani doluerunt se ab imperatore spretos, 
regem Alaricum creant. Relicta Pannonia, penetrant Italiam. Honorius quidem 
Ravennate urbe regia residebat imperator. Cujus voluntate et jussu properabant 
ad Gallias absque laesione Italiae, sed Stiliconis facto saevientes, non 
solum Italiam diripiunt, sed et Romam invadunt. Alius vero paganus Barbarus 
et vere Scytha Radagaisus, qui non tantum gloriam aut praedam quantum inexsaturabili 
crudelitate ipsam caedem armaret; et hic jam sinu receptus Italiae Romam 
e proximo trementem terrore quassabat. Assunt Uldin et Sarus
-----------------------------------------------------------
Hunorum et Gothorum duces praesidio Romanorum. Itaque pietate Dei conterritum 
divinitus Radagaisum timor in Fesulanos montes coegit, ducenta millia hominum 
in aspero montis jugo conclusa, agmina, quibus dudum angusta videbatur 
Italia, latenti spe in unum ac per unum verticem trusa, ubi esurientes 
illi tam immanes hostes sitientes languentesque interfecti sunt. Igitur 
rex Ragadaisus solus spem fugae sumens, clam suos deseruit, atque in nostros 
incidit. A quibus captus et paulisper retentus, ac deinde interfectus est. 
Tanta vero multitudo captivorum Gothorum fuisse perhibetur, ut vilissimarum 
pecudum more, singulis aureis passim greges hominum venderentur. Interea 
comes Stilico, cui summa Hesperiarum negotia Honorius commiserat, et pater
-----------------------------------------------------------
Theodosius moriens hoc fieri decreverat, fastu superbiae elatus, parvipendens 
quod sub imperatore imperabat, Eucherium filium suum imperatorem facere 
deliberat. Quamobrem Alaricum Gothorum regem pro pace optima et quibuscunque 
sedibus suppliciter ac simpliciter orantem, occulto foedere corrupit, publice 
bellum denuntians, ut negata pacis copia ad terrendam rempublicam excitaretur. 
Qui non solum Gothos, sed et Alanos, et Suevos, Wandalos ipsos, etiam Burgundiones, 
in arma sollicitans, pulsare Gallias voluit, sperans miser sub hac necessitate 
imperium filio contradere, et barbaras gentes tam facile comprimi posse, 
quam commoverat. Itaque ubi imperatori Honorio exercituique Romano hoc 
tantorum scelerum schema patefactum est, commoto
-----------------------------------------------------------
justissime exercitu, occisus est Stilico, qui ut unum puerum purpuram indueret, 
totius generis humani sanguinem dedidit. Occisus est Eucherius. Adest Alaricus, 
trepidam Romam obsidet, turbat, irrumpit urbem: dato tamen praecepto, ut 
si qui ad sancta loca, praecipueque in sanctorum apostolorum Petri et Pauli 
basilicas confugissent, hos imprimis inviolatos, securosque esse sinerent; 
tum deinde quantum possent praedae inhiantes, a sanguine temperarent. Accidit 
quoque quo magis urbis irruptio indignatione Dei acta, quam hostis fortitudine 
probaretur, ut beatus Innocentius Romanae urbis episcopus, tanquam justus 
Loth subtractus a Sodomis occulta Dei providentia apud Ravennam urbem tunc
-----------------------------------------------------------
positus, peccatoris populi non videret excidium. Discurrentibus per urbem 
Barbaris, forte unus Gothorum, potens et Christianus, sacram Dei virginem 
jam aetate provectam, in quadam ecclesiastica domo reperit. Cumque ab ea 
aurum argentumque honeste exposceret, illa fideli constantia esse apud 
se plurimum, et mox afferendum spopondit ac protulit. Cumque expositis 
opibus attonitum Barbarum magnitudine ponderis et pulchritudine, ignota 
etiam vasorum qualitate intelligeret, virgo Christi ad Barbarum ait: Haec 
Petri apostoli sacra mysteria sunt. Praesume, si audes, de facto tu videris. 
Ego quia defendere nequeo, tenere non audeo. Barbarus vero ad reverentiam 
religionis, timore Dei et fide virginis motus, ad Alaricum haec per nuntium 
retulit. Qui continuo
-----------------------------------------------------------
reportari ad apostoli basilicam universa, ut erant, vasa imperavit; virginem 
etiam, simulque omnes, qui se adjungerent Christianos, illo cum defensione 
deduci. Ea domus a sanctis sedibus longo, ut fertur, et medio interjectu 
urbis aderat. Itaque magno spectaculo omnium disposita per singulos singula, 
et super capita elata palam aurea atque argentea vasa portantur, exsertis 
undique ad defensionem gladiis, piam pompam munientes, hymnos Deo Romanis 
Barbarisque concinentibus, publice canitur. Igitur in ea irruptione Placidia 
Theodosii principis filia, Arcadii et Honorii imperatorum soror, ab Ataulfo 
Alarici propinquo capta atque in uxorem assumpta, quasi eam divino judicio 
velut speciale pignus obsidem Roma tradiderit, ita juncta potentissimi 
Barbari
-----------------------------------------------------------
regis conjugio multo reipublicae commodo fuit. Alaricus autem mira Dei 
dispensatione urbem irrupit atque vastavit, populumque qui in multis Deum 
offenderat Romanum, magis terrore quam caede corrupit; post triduum ab 
Urbe discessit. Quo mortuo, Ataulfus qui Gothorum rex mox fuerat creatus, 
et Placidiam sororem imperatorum duxerat uxorem, cum consultu Honorii Italiam 
reliquit, et citato gressu ad Gallias tendit, quas diversae occuparant 
gentes barbarae.
        

          CAPUT VI De diversis gentibus, quae se infuderunt per Gallias.
Interea ante biennium Romanae irruptionis excitatae per Stiliconem gentes 
Halanorum, ut dixi, Sueborum, Wandalorum, multaeque cum his aliae Rhenum
-----------------------------------------------------------
transeunt, Gallias invadunt, directoque impetu Pireneum usque perveniunt, 
cujus obice ad tempus repulsae per circumjacentes provincias refunduntur. 
His per Gallias bacchantibus, apud Britannias Gratianus municeps ejusdem 
insulae tyrannus creatur et occiditur. Hujus loco Constantinus ex infima 
militia propter solam spem nominis, sine merito virtutis, eligitur. Qui 
continuo ut invasit imperium, in Gallias transiit. Ibi saepe a Barbaris 
incertis foederibus illusus, detrimento magis reipublicae fuit. Misit in 
Hispaniam judices, quorum occasione Barbari Pirenei custodia prodita, claustrisque 
patefactis, cunctas gentes quae per Gallias vagabantur, Hispaniarum provinciis 
immittunt, iisdemque ipsi adjunguntur.
-----------------------------------------------------------
Ubi actis aliquandiu magnis cruentisque discursibus, post graves rerum 
atque hominum vastationes, habita sorte et distributa possessione resederunt.
        

          CAPUT VII. De tyrannis sub Honorio emergentibus, subito et exstinctis. 
De Constantio et ejus fideli consule, quem demum creavit consulem.
Itaque Honorius imperator videns tot oppositis tyrannis nihil adversus 
Barbaros agi posse, ipsos prius tyrannos deleri jubet, Constantio comiti 
hujus belli summam committens. Constantius autem comes in Galliam cum exercitu 
profectus, Constantinum imperatorem apud Arelatem civitatem clausit, cepit, 
occidit; filiumque ejus Constantem Gerontius apud
-----------------------------------------------------------
Viennam interfecit, et in locum ejus Maximum quemdam substituit: ipse vero 
Gerontius a suis militibus occisus. Maximus vero exutus purpura, destitutusque 
a militibus Gallicanis aufugit. Jovinus postea, vir Galliarum nobilissimus, 
in tyrannidem mox ut assurrexerit, cecidit. Sebastianus frater ejusdem 
hoc solum elegit, ut tyrannus moreretur. Nam continuo ut creatus, occisus 
est. Attalus vero inter tyrannos mori delegit. Qui cum Aphricae consulatum 
assecutus esset, inde elatus supercilio, Sabinum domesticum suum virum 
ingenio callidum industriaque solertem, et sapientem si animi vires tranquillis 
studiis accommodavisset, generum allegit, quem pro quorumdam periculorum 
suspicione, interfecit; atque aliquandiu Aphrica ab eo annona extra ordinem
-----------------------------------------------------------
detenta, ipse tandem cum immensa certe temporibus nostris satis incredibili 
classe navium Romam contendit. Nam habuisse tunc tria millia septingenta 
naves dicitur. Quem numerum ne apud Xerxem quidem, praeclarum illum Persarum 
regem, et Alexandrum Magnum, vel alium quemquam regum fuisse, historiae 
ferunt. Is simul cum agmine militum ad urbem pergens littore egressus est, 
occursu comitis Marini territus, et in fugam versus, arrepta navi, solus 
Carthaginem rediit, atque ibi continuo militari manu interfectus est. Hunc 
omnem catalogum, ut dixi, vel manifestorum tyrannorum, vel inobedientium 
ducum, optima Honorius imperator religione et felicitate scire meruit, 
et magna quidem Constantius comes industria et celeritate confecit, merito
-----------------------------------------------------------
sane, quia in his diebus praecipiente Honorio, et adjuvante Constantio, 
pax et unitas per universam Aphricam Ecclesiae catholicae reddita est. 
Constantius itaque comes apud Arelaten, urbem Galliae, consistens, magna 
rerum industria Gothos a Narbona expulit, atque abire in Hispaniam coegit. 
Gothorum tunc populis Ataulfus rex praeerat, qui post irruptionem urbis 
ac mortem Alarici, Placidia, ut dixi, captiva sorore imperatoris in uxorem 
assumpta, Alarico successerat. Is, ut saepe auditum atque ultimo exitu 
ejus probatum est, satis studiose sectator pacis, militare fideliter Honorio 
imperatori ac pro defendenda Romana Republica impedire vires Gothorum praeoptavit. 
Qui apud Barcillonem Hispaniae
-----------------------------------------------------------
urbem dolo suorum occisus est. Post hunc Segericus rex Gothis creatus, 
nihilominus a suis interfectus est. Deinde Valia successit in regnum: qui 
pacem optimam cum Honorio imperatore, datis lectissimis obsidionibus, pepigit. 
Placidiam imperatoris sororem honorifice apud se honesteque habitam fratri 
reddidit. Quam Honorius Constantio, qui eam revocaverat, matrimonio jungens, 
imperatorem apud Ravennam creavit.
        

          CAPUT VIII. De Johannis tyrannide, et ejus matura morte.
Igitur Honorius, qui cum fratre Arcadio, tredecim imperavit annis, ac deinceps 
cum Theodosio juniore Arcadii fratris filio sexdecim, humanis rebus excessit.
-----------------------------------------------------------
Quo defuncto Joannes tyrannus Hesperiarum invasit imperium. Contra quem 
Ardaburius a Theodosio imperatore patricius dirigitur, qui saepe contra 
Parthos dimicando pugnaverat, ac feliciter vicerat. Sed cum navigando Aquileiam 
tenderet cum exercitu ventus mox contrarius surgens, perturbata classi, 
appulit eum ad hostes. Qui comprehensus a tyranno magnam aestuationem intulit 
imperatori. Qui solito more se ad Domini contulit misericordiam, cum precibus 
et lacrymis pro liberatione patriae et ducis fidelissimi instabat. Quid 
tunc imperatoris oratio praevaluit, dicendum reor. Angelus enim Dei sub 
schemate pastoris eduxit Asparem Ardaburi filium, et omnes qui cum eo erant, 
ac per paludem adjacentem Ravennae ad loca sperata pervenerunt, unde nullus
-----------------------------------------------------------
aliquando transisse fertur. Tunc ergo Deus inadibilem terram fecit adibilem. 
Transeuntes namque per siccum paludis aquas non offenderunt, apertasque 
invenientes civitatis Ravennae portas tyrannum quoque detinuerunt. In ea 
namque civitate tyrannus degens, habebat exercitum. Tunc ergo piissimus 
imperator reverentiam, quam circa Divinitatem habebat, ostendit. Dum enim 
circumspectaret, nuntiatum est ei tyrannum fuisse peremptum. Quamobrem 
fecit sermonem in populo dicens: Venite, si placet, relinquentes hanc voluptatem, 
et pergentes ad Ecclesiam gratificos Deo solvamus hymnos, cujus manus tyranni 
praesumptionibus obviavit. Quo dicto spectaculo cessante, per medium circum 
cuncti cum eo concorditer gratias agentes, ad ecclesiam convenerunt,
-----------------------------------------------------------
ita ut tota civitas una videretur ecclesia, venientes ad locum orationis 
jugi die gratias Domino retulerunt. Igitur, occiso tyranno, cogitabat Theodosius 
imperator, cui deberet Hesperiarum regna committere. Tunc Valentinianus 
erat valde puer, natus ex matre Placidia ejus quidem amita, filia vero 
majoris Theodosii, Arcadii et Honorii sorore de patre Constantio, qui ab 
Honorio imperii jura susceperat, parvoque tempore cum eo regnaverat. Hunc 
ergo Valentinianum consobrinum suum Caesarem factum mittit ad partes Italiae 
cum quo matrem Placidiam, eique universam dispositionem commisit imperii.
        

          CAPUT IX. De gestis memoria dignis in partibus Orientis sub imperatore 
Theodosio. Item de Attico episcopo.
Igitur Valentiniano apud Ravennam coronam imperii assumente, et partibus 
occiduis regnante cum matre, quae sub Theodosii imperio sceptris in Orientalibus 
evenerunt, et memoria habentur digna, aliqua summatim praelibanbo carpamus. 
Qua tempestate Atticus Constantinopolis erat episcopus: vir mirabilis in 
doctrina, religione, et largitate praecipuus. Cujus inter caetera, dum 
quidam Judaeus jaceret paralyticus, medicorum omnium medelis atque Judaeorum 
superstitiosis purgationibus adhibitis, nihil sibi prodesse sensisset, 
demum caeteris desperatis, ad Christi se contulit sanitatem. Hoc velociter
-----------------------------------------------------------
episcopo Attico nuntiatur: quem catechumenum factum, et spem Christi promittens, 
deportare cum lecto praecepit ad baptismum. Verum Judaeus paralyticus, 
baptismum vera fide suscipiens, cum de fonte fuisset levatus, aegritudine 
repente privatus est, et de caetero sanus fuit. Hanc igitur curam virtus 
Christi etiam eo tempore demonstravit. Qua causa plurimi paganorum credentes 
baptizati sunt. Atticus autem largus sic erat, ut non solum pauperibus 
suarum parochiarum, sed etiam in vicinis civitatibus multas pecunias pro 
egentium consolatione transmitteret. Calliopio namque presbytero Ecclesiae 
Nicaenae trecentos aureos direxit, haec mandans: Hos trecentos solidos 
expende sicut volueris, et maxime illis qui petere confunduntur, et non 
eis qui
-----------------------------------------------------------
propter ventrem magis negotiantur. Ex talibus unam tantum rem observa, 
ut nutrias indigentes. Is namque eidem Calliopio mortem suam longe ante 
praedixit, quo dicto non est mentitus. Qui etiam quemdam Judaeum baptizaverat, 
qui tamen Judaeus, turpis lucri gratia, per diversas haereses saepius baptizabat, 
et hac arte pecunias congregabat. Postremo ad Ecclesiam iterum venit orthodoxorum. 
Cui post jejuniorum tempus praeparatur baptisma, vestis congrua. Cumque 
foris fuisset impletus, deducitur Judaeus ad baptizandum. Tunc quaedam 
Dei virtus invisibilis aquam disparere praecepit. Cumque praesentes non 
cogitantes Dei virtutem, aquam per cuniculum proprium defluxisse suspicarentur, 
diligenter undique clausum rursum impleverunt fontem, et denuo deducto
-----------------------------------------------------------
Judaeo, aqua disparuit. Tunc sacerdos, Quid mali, inquit, fecisti, o homo? 
An certe nesciens baptismate jam potitus es? Ob hanc rem cum diversi concurrerent, 
quidam Judaeum recognovit, quem baptizatum ab Attico episcopo ipse susceperat, 
et hoc modo illius fraus universis apparuit.
        

          CAPUT X. De Marutha et Attico episcopis, et de praeliis contra 
Parthos pro Christianis susceptis.
Eo tempore Maruthas Mesopotamenus episcopus insignis habebatur, quem Theodosius 
imperator legationis gratia ad Persarum regem direxit. Qui veniens in Persidem 
ad Sigerdem regem nimio dolore capitis ex longo tempore vexatum invenit: 
qui nullis
-----------------------------------------------------------
magorum incantationibus, aut sacerdotum suorum purgationibus, vel etiam 
medicorum studiis, curari potuit. Quem venerabilis episcopus sola oratione 
sanavit et a filio ejus molestissimum daemonium fugavit. Quam ob rem apud 
Persas Christianitas est dilatata, et magorum illius fraudes detectae. 
Quibus etiam diebus Judaei habitantes in Creta, sollicitati sunt a quodam, 
qui se Mosen legislatorem a coelo ad eos denuo missum testabatur, monens 
ut omnes suas relinquerent possessiones atque pecunias, quoniam illo doctore 
per siccum mare, ad repromissionis gaudia pervenirent. At illi, hac spe 
capti, omnia contempserunt sua. Cumque venisset dies quam designaverat 
seductor ille, deduxit eos ad quamdam rupem declivius incumbentem, jussitque 
ut thaumarum ( sic )
-----------------------------------------------------------
schemate semetipsos evolverent. Hoc ergo faciebant priores; et cum venirent 
ad rupes, repente moriebantur, tam dilacerati acutis rupibus, quam in aqua 
necati. Plures tamen mori poterant, nisi Deo providente quidam viri Christiani 
supervenissent piscatores atque negotiatores, qui alios, cum necarentur, 
eripientes recreaverunt. Qui autem evaserant cum voluissent illum perimere 
seductorem, repente disparuit: quem daemonium suspicati sunt fuisse. Pro 
hac itaque passione multi tunc Cretensium Judaeorum ad Christianam conversi 
sunt fidem. Igitur Theodosius pacta Persarum rupta pro Christianis ab Attico 
susceptis episcopo, vel ab aliis in orbe Romano: qui dum persequerentur 
a rege Persarum inde fugissent; sed dum repeteret eos idem rex, a religioso 
principe
-----------------------------------------------------------
minime sunt redditi. Nefas enim ducebat, ut fideles ad se confugientes 
infidelibus redderet ad poenas. Magis enim bella suscipere elegit, quae 
per Ardaburium militiae magistrum strenue sunt gesta. Is enim Persicam 
regionem per Armeniae fines ingrediens, unam ejus provinciam Azamensem 
valde vastavit. Cui cum plurimo exercitu Narseus dux Parthorum occurrit, 
factaque congressione devictus est. Sic et aliis praeliis, Domino auxiliante, 
duces et exercitus piissimi principis superiores et victores inventi sunt: 
hoc illis praedicentibus angelis, ut confiderent et orarent, et Deo crederent, 
quia Romanos victoria sequeretur, dicentes se mediatores belli directos 
a Deo. Tandem in confinio Mesopotamiae congressione facta fortissimus Persarum 
exercitus, qui ab eis
-----------------------------------------------------------
immortalis dicebatur, a Romanis caesus est. Porro rex Persarum infortunii 
sui causas agnoscens, legationem Romanorum suscipiens, pacem cum eis composuit. 
Et hoc modo bellum propter Christianos exortum, de Parthorum regione cessavit.
        

          CAPUT XI. De Theodosii vita optima et uxoris.
Itaque erat imperatori filia ex Eudoxia nomine Eudocia. Hanc Valentinianus 
consobrinus ejus Hesperiarum partium ab eo factus imperator petiit uxorem. 
Cumque Theodosius annuisset, Valentinianus, muniens Hesperias, Constantinopolim 
venit ad nuptias. Quibus celebratis, uxore sumpta, reversus est. Theodosius 
igitur imperator pro beneficiis sibi
-----------------------------------------------------------
collatis a Deo gratias referebat, plurimis honoribus Christo sua vota compensans, 
conjugemque suam Eudoxiam ad Hierosolymam destinavit. Hoc enim et ipsa 
votum habuerat, si filiam videret nuptam. Quae tam Hierosolymis ecclesias 
constitutas, quam per singulas civitates positas honoravit: cum pergeret, 
et cum denuo remearet Theodosius. Itaque regaliter natus atque nutritus 
nihil habuit tepidum, sed sic fuit sapiens, ut inter fabulantes experimentum 
crederetur habere causarum. Perdurabat in frigore similiter et in aestu, 
plerumque jejunabat, et maxime IV feria et VI studio Christianitatis, nec 
aliter quam monasterium regalia videbatur. Ipse namque matutino ad suas 
sorores pergens, divinas dicebat laudes. Quam ob rem etiam sacras litteras 
sine codice
-----------------------------------------------------------
recitabat. Loquentibus episcopis velut olim sacerdos factus, ex divina 
lectione respondebat, congregabatque sacros codices, et quoscunquelibet 
eorum interpretes seu expositores. Patientia atque clementia universis 
hominibus eminebat: operibus iram, tristitiam, libidinemque devincens, 
et in nullo se ulcisci desiderans. Dum igitur a quodam familiarium interrogaretur, 
cur nullum se laedentem morti subjiceret: Utinam, inquit, esset mihi possibile 
ad vitam etiam mortuos revocare! Sic enim fuit clemens, ut si quando quispiam 
dignum aliquid morte committeret, nec usque ad civitatis portas moriturus 
perveniebat, sed ex ejus clementia continuo revocatio sequebatur.
        

          CAPUT XII. De reliquiis beati Stephani per Orosium ad Occiduum 
porrectis.


-----------------------------------------------------------

Igitur Theodosio regnante cum patruo suo Honorio, vel consobrino deinceps 
Valentiniano Constantii filio, ut omissa repetamus breviter quae gesta 
sunt. Lucianus presbyter, cui revelavit Deus locum sepulcri et reliquiarum 
beati protomartyris Stephani, scripsit ipsam revelationem Graeco sermone 
ad omnium ecclesiarum personam. Quam revelationem Avitus presbyter, Hispanus 
genere, in Latinum vertit eloquium, et adjecta epistola sua per Orosium 
presbyterum occidentalibus porrexit. Qui etiam Orosius ad loca sancta perveniens, 
quo eum Augustinus
-----------------------------------------------------------
ad Hieronymum pro ratione discenda animae miserat, reliquias beati Stephani 
accepit, et patriam reversus primus contulit Occidenti. Miracula vero, 
quae Dominus per venerandas reliquias beati Stephani gessit, eisdem diebus 
in Aphrica, eximius doctor Augustinus plurima et valde miranda, quae pro 
certo noverat facta, in libris de Civitate Dei conscripsit. Cujus ingenii 
tot exstant volumina sano sensu et irreprehensibili ratione edita, ut quidam 
doctorum de eo ita dixerit: Mentitur, qui se totum legisse fatetur. Illo 
etiam jubente, Orosius discipulus ejus praedictus libros VII adversus gentes 
nobiliter et utiliter composuit.
        

          CAPUT XIII. De diversis apud Aphricam et Britanniam gestis, et 
obitu Augusti, et hinc Theodosii principis.
Qua etiam tempestate Aphricana provincia, per Bonifacium comitem Wandalis 
tradita, et a Romano jure subtracta est. Qui Bonifacius dum in offensam 
Valentiniani venisset, malo publico se defendere voluit; invitatoque ab 
Hispanis Girzerico Wandalorum rege, qui interfecerat Ermengarium regem 
Suevorum, injuriam sanctae Eulaliae in eodem ac si nolens ulciscitur. Consederant 
enim Wandali in Betica Hispaniae regione, annis 54. Hinc transeunt in Aphricam 
cum omni familia, Alanis secum junctis et Gothis, omnia ferro, flamma, 
rapinis simul et Ariana impietate foedaverunt. Tunc beatus Augustinus
-----------------------------------------------------------
Hipponensis episcopus et omnium doctor Ecclesiarum, ne civitatis suae ruinam 
videret, tertio obsidionis ejus mense migravit ad Dominum, V Kal. Sept., 
cum vixisset annis 76. Quo tempore Wandali, capta Carthagine, Siciliam 
quoque deleverunt. His in diebus Agetius dux utriusque militiae patritius 
appellatur. Qui Burgundiones contra Romanos rebellantes perdomuit: caesa 
viginti millia Burgundionum, Gothorum vero auxilia eis praebentium novem 
millia. Qua tempestate Britoni Scotorum Pictorumque infestationem non ferentes 
Romam mittunt, et sui subjectione promissa contra hostem auxilia flagitant. 
Quibus statim missa legio magnam Barbarorum multitudinem sternit, caeteros 
Britanniae finibus pellit. Haec legio domum reversura praecepit sociis, 
ad
-----------------------------------------------------------
arcendos hostes, murum trans insulam inter duo maria statuere, qui absque 
artifice et magistro magis cespite quam lapide factus, nil operantibus 
profuit. Nam mox ut discessere Romani, advectus navibus prior hostis, quasi 
maturam segetem, obvia quaeque subjicit, caedit, calcat, devorat. Iterum 
petituri auxilia Romam advolant. Quae impetrata, caesum hostem trans maria 
fugant, conjunctisque sibi Britannis, murum non terra ut ante, et pulvere, 
sed saxo solidum inter civitates quae ibidem ob metum hostium fuerant factae, 
a muro usque ad mare collocant. Sed et in littore meridiano maris, quia 
et inde hostis timebatur, turres per intervalla ad prospectum maris statuunt. 
Sic vale dicunt sociis tanquam ultra non reversuri. Tunc equidem ad Scotos
-----------------------------------------------------------
in Christum credentes ordinatus a papa Caelestino Palladaeus primus episcopus 
mittitur. Igitur recedente a Britannia Romano exercitu, hoc cognoscentes 
Scoti et Picti revertuntur, et totam ab aquilone insulam pro indigenis 
murotenus capessunt. Nec mora, caesis, captis, fugatis custodibus muri, 
et ipso interrupto, etiam intra illum crudelis praedo grassatur. Mittitur 
epistola lacrymis aerumnisque referta ad Romanae potestatis virum Actium 
ter consulem, viginti tertio Theodosii principis anno, petens auxilium, 
nec impetrat. Interea fames dira ac famosissima profugos infestat. Qua 
coacti, quidam hostibus dedere manus; alii de montibus, speluncis ac saltibus 
strenue repugnabant, ac strages hostibus dabant.
-----------------------------------------------------------
Revertuntur Scoti domum, post non multum tempus reversuri. Picti extremam 
insulae partem tum primum et deinceps inhabitaturi detinent. Famem praefatam 
magna frugum opulentia, opulentiam luxuria, et negligentia, negligentiam 
lues acerrima, et acrior mox hostium novorum, id est, Anglorum, plaga secuta 
est. Ergo his ita gestis partibus Orientis et Occiduis, Theodosius moritur 
Constantinopoli, post Honori obitum anno vigesimo sexto Regni, aetatis 
suae quadragesimo octavo, post quem Martianus a militibus et ab exercitu 
Augustus appellatus, sublimatur in regnum.
        

          CAPUT XIV. De praeliis Hunorum regis contra Romanos, et alias 
gentes.

-----------------------------------------------------------
Interea Hunorum rex Attila vinctos secum Gepidas cum Ardarico, Gothosque 
cum Valamir, diversasque alias nationes suis cum regibus, omnem Illyricum 
Thraciamque, et utramque Daciam, Misiam, Scythiam populatus est. Contra 
quem Argenisdus magister militum Misiae egressus, ad Marcionoplim fortiter 
dimicavit, qui equo sub se decidente praeventus est, et nec sic quiescens 
bellare, occisus est. Igitur Attila multis triumphis diversarum gentium 
atque plurimorum regum, quos subjecerat suae ditioni, obsequiis elatus, 
subjectione etiam Ostrogotorum tumidus, Gallias invadere Vesegothasque 
opprimere praeparabat. Misit itaque ad Valentinianum imperatorem legatos, 
simulans pacem, dicendo quod ob injuriam Romanorum ulciscendam properaret 
ad
-----------------------------------------------------------
Occidentem, ut deletis Vesegothis aliisque nationibus partes Galliarum 
atque Hispaniam, quas illi tenebant, reipublicae redintegraret. Regem vero 
Vesegotharum sollicitare nisus est, ut pariter cum eo Romanum invaderet 
imperium et aequa possiderent forte. Sed dolus non latuit imperatorem. 
Qui celeriter per Aetium qui Galliis tunc praeerat patritium, Theodoricum 
Gothorum regem partibus suis favere fecit. Hinc jam truculentissimus rex 
Attila Galliarum civitates atque oppida longe lateque subversa, ad evertendam 
Aurelianorum urbem festinus properabat. Tunc per beatissimum Anianum Aurelianorum 
episcopum tam Aetius Romanorum patritius, quam et Gothorum rex Theodoricus, 
cum filio suo Thorismodo, foederati, obviam ire Hunis festinabant,
-----------------------------------------------------------
congregatis undique bellatoribus adversus regem ferocem. Hi enim adfuerunt 
eorum auxiliatores, Franci, Sarmatae, Armoriciani, Burgundiones, Saxones, 
Ripariolibriones quondam milites Romani, nonnulli etiam Celtici, et Germani. 
Attila vero dum multas nationes multosque reges, quos ditioni suae subdiderat, 
secum haberet, Ostrogotharum exercitus praeminebat. Fit prima congressio, 
ut ferunt, circa Ligerim, sed protractum est bellum, et in campis Catalaunicis, 
qui Mauriaci vocantur, atrox bellum et pertinax conseritur, cui simile 
in paucis antiquorum invenitur gestis. Rex enim Attila circa horam diei 
nonam fieri certamen censuit, ut si essent victores sui, longius prosequendo 
intercidente
-----------------------------------------------------------
nocte ad castra remearent, sin autem victi, noctis praesidio juti, vires 
resumerent. Quo bello famosissimo, 165,000 ab utrisque partibus caesa referuntur, 
exceptis 15,000 Francorum et Gepidarum, qui mutuis vulneribus conciderunt. 
Itaque Theodoricus Gothorum rex ibi occubuit. Attila rex victus in castra, 
quae de plaustris praeparaverat, se recepit. Aetius autem Thorismodum Theodorici 
regis interfecti filium sollicitans, ne fratres illius patris occisi invaderent 
regnum, mox ad Tolosam ire coegit, quae sedes erat Vesegotharum regni. 
Attila vero per legatos monuit simulans amicitias, ut cito ad sua repedaret 
regna, antequam novi hostes circumfusi majora sibi inferrent detrimenta. 
Ipse autem Aetius utrosque reipublicae deputans hostes, sic negotio infecto
-----------------------------------------------------------
discessit. Attila autem nacta occasione, discessu Vesegotharum jam securus, 
Gallias relinquens, ad oppressionem Romanorum movit procinctum. Primaque 
aggressione, Aquiliensem diu obsidebat civitatem, quam captam ita penitus 
delevit, ut vestigia ejus ruinae vix appareant. Inde audacior factus, Mediolanum 
occupat metropolim, pariter et Ticinum regias urbes, et aequali sorte dejicit 
vicinaque loca saeviens demolitur. Cumque Romam intentus esset opprimere, 
Leo papa per se accedens ad eum, mitiorem reddidit. Qui, deposito furore, 
ultra Danubium promissa pace discessit.
        

          CAPUT XV. De Aetii nece et depraedatione Romae per Wandalos.
Aetius autem patritius, magna Occidentalis reipublicae
-----------------------------------------------------------
salus, ab hostibus liberata Gallia, revertitur in Italiam. Denique factione 
Heraclii spadonis a Valentiniano principe occiditur, cum quo Hesperiarum 
cecidit regnum. Valentinianus autem a satellitibus Aetii, quos sibi delegerat 
milites, dolo Maximi perfossus, interiit, imperium quoque ejusdem Maximus 
invasit. Qui cum reipublicae profuturus per omnia crederetur, non sero 
documento quid animo habebat probavit. Siquidem interfectores Valentiniani 
in amicitiam recipit, uxorem ejus Augustam amissionem viri lugere prohibuit, 
et intra paucissimos dies in conjugium suum transire coegit, sed hac incontinentia 
non diu potitus est. Nam post alterum mensem nuntiato ex Aphrica Gaizerici 
regis adventu, multisque nobilibus ac popularibus ex urbe fugientibus,
-----------------------------------------------------------
cum ipse quoque, data cunctis abeundi licentia, trepide vellet abscedere, 
a famulis dilaniatus est, et membratim dejectus in Tyberim, sepultura quoque 
caruit. Post hunc Maximi exitum confestim secuta est multis digna lacrymis 
Romana captivitas, et urbem omni praesidio vacuam Gaizericus obtinuit, 
occurrente sibi extra portas S. Leone episcopo. Cujus supplicatio ita eum 
Domino agente lenivit, ut cum omnia potestati ipsius essent tradita, civitatem 
ab igni tamen et caede atque suppliciis servarit. Per quatuordecim igitur 
dies secura et libera scrutatione omnibus opibus suis Roma vacuata est; 
multaque millia captivorum secum ducens, cum regina Eudoxia, quae eum invitaverat, 
ut ferunt, et filiabus
-----------------------------------------------------------
ejus Carthaginem victor Gaizericus reversus est.
        

          CAPUT XVI. De restauratione Orientis imperii per Marcianum principem 
et gestis Germani episcopi apud Britones.
Igitur Marcianus Orientis imperator regnum, quod decessores praedecessoresque 
ejus per annos fere sexaginta vicissim imperantes minuerunt, divina permissione 
sic reparavit, ut exsultatio ingens cunctis accresceret sibi subjectis. 
Hic namque cum Avito Hesperiarum imperatore, quem Romani post Maximi necem 
tyranni et urbis depraedationem Caesarem creaverant, unanimitatis foedus 
composuit, Qui utramque rempublicam concorditer administrantes
-----------------------------------------------------------
rexerunt; demum sexto anno sextoque mense imperii sui Marcianus in pace 
obiit. Cui Leo successit in regnum. Avitus autem de Italia in Gallias secessit, 
ubi ab exercitu et Gothorum auxiliis destitutus reversus Italiam, episcopus 
in Placentia est factus. Cujus instinctu Theodoricus rex Gothorum contra 
Suevos movit exercitum, quoniam ipsi regiones quas Romanis reddiderant 
depraedando vastabant. Fitque congressio contra Suevos in Tarraconensi 
Campania, ubi plurimi Suevorum exstincti. Richarius rex Suevorum fugiens 
novissime comprehensus et in custodiam trusus. Suevi, destructo eorum regno, 
tradiderunt se Theodorico regi Gothorum. Qua tempestate gens Anglorum sive 
Saxonum, Britanniam tribus longis navibus advehitur. Quibus
-----------------------------------------------------------
dum iter prosperatum domi fama referret, mittitur exercitus fortior, qui 
junctus prioribus primo hostes abigit. Deinde in socios arma vertens, totam 
prope insulam, ab Orientali ejus plaga usque ad Occidentalem igni vel ense 
subigit, conficta occasione quod pro se militantibus Britones sufficienter 
stipendia promissa non darent. Tunc haeresis Pelagiana Britannorum turbat 
fidem: qui a Gallicanis episcopis auxilium quaerentes, Germanum Utissiodorensis 
Ecclesiae episcopum et Lupum Trecasinum aeque apostolicae gratiae antistitem 
fidei defensores accipiunt. Confirmant antistites fidem verbo veritatis 
simul et miraculorum signis. Sed et bellum Saxonum Pictorumque adversus 
Britones eo tempore junctis viribus susceptum divina virtute retundunt.
-----------------------------------------------------------
Cum Germanus ipse dux belli factus, non tubae clangore, sed clamore alleluia 
totius exercitus voce ad sidera levato, hostes in fugam vertit immanes.
        

          CAPUT XVII. De crebris mutationibus principum. Et quo pacto Occidentis 
imperium amiserint Romani.
Leo, ut diximus, Orientis imperator post Marcianum factus, apud Ravennam 
autem Majorianus Caesar est ordinatus. Qui cum Theodorico rege Vesegotharum 
foedus iniit per legatos, et ab Emerita Hispaniae civitate, quam tunc vastabat, 
ad Gallias est revocatus non tamen sine magna strage atque populatione 
Suevorum, aliarumque gentium Hispaniae in diversis partibus habitantium, 
quas per duces suos
-----------------------------------------------------------
Theodoricus opprimere atque depraedari jusserat. Majorianus autem imperator, 
pace composita cum Theodorico rege, tendit ad Hispanias, navesque praeparare 
jusserat, ut inde transiret contra Wandalos in Aphricam. Sed dum pervenisset 
ad Carthaginem Spartariam, Wandali classem, quam praeparare jusserat, invadunt 
atque diripiunt. Itaque imperator coepto negotio frustratus revertitur 
in Italiam et apud Terrenam occiditur, locumque ejus Severianus invasit, 
sed ipse, tyrannidis suae tertio anno vix expleto, Romae occubuit. Qua 
tempestate inter Francos et Burgundiones Divione gestum est praelium. Gundeiflo 
hoc dolose machinante contra fratrem suum Gaudebaudum. Itaque Gundeiflus 
cum suis adversus fratrem suum cum Francis dimicavit, fugatumque
-----------------------------------------------------------
fratrem regnum ipsius paulisper obtinuit. Gaudebaudus autem Avenione se 
munivit. Eodemque anno resumptis viribus Viennam obsedit, et captum fratrem 
suum Gundeiflum interfecit pluresque Burgundionum morte damnavit, regnumque 
fratris suo copulavit et tenuit. Tunc Leo imperator Artemium divi Marciani 
generum ex Patritio Caesarem ordinans, ad Hesperium destinavit imperatorem. 
Hinc per Ardaburem Asperis filium Bigenem Getharum regem interemit. Qui 
etiam Basiliscum fratrem suae Austae contra Wandalos cum exercitu direxit 
in Aphricam. Qui navali praelio Carthaginem saepe aggressus, pecuniis delinitus 
abscessit. Igitur Artemius illico ut Romam venit, Recimerem generum suum 
contra Alanos direxit virum egregium, qui et multitudinem
-----------------------------------------------------------
Alanorum fugavit, et regem eorum Beorgum in primo statim certamine superatum 
interemit. Theodoricus ergo Vesegotharum rex crebram mutationem Romanorum 
principum cernens, Gallias suo jure nisus est occupare. Quod comperiens 
Artemius imperator, Britonum solatia postulavit. Quorum rex Rotimus cum 
12,000 venit, ut ferret auxilia: contra quos rex Vesegotharum Theodoricus 
innumerum ductans exercitum, diuque pugnans, Rotimum Britonum regem antequam 
Romanis conjungeretur, effugavit. Qui amplam partem exercitus amissam, 
cum quibus potuit, fugiens ad Burgundionum gentem vicinam, Romanisque eo 
tempore foederatam, advenit. Theodoricus vero rex Vesegotharum Arvernam 
Galliae civitatem, Artemio principe
-----------------------------------------------------------
jam defuncto, qui cum Ricimere genero suo intestino bello saeviens, Romam 
trivisset, ipseque a genero peremptus, reliquit regnum Olybrio. Quo tempore 
in Constantinopoli Aspar, primus Patritiorum et Gothorum genere clarus 
cum Ardubure et Patritiolo filiis, illo quidem olim patre patritio, hoc 
autem Caesare generoque Leonis principis appellato, spadonum ensibus in 
palatio vulneratus interiit, et necdum Olybrio octavo mense in regno ingresso 
obeunte. Glicerius apud Ravennam plus de praesumptione quam electione Caesar 
effectus: quem, anno vix expleto, nepos Marcellini quondam patritiae sororis 
filius regno dejiciens, in portu Romae episcopum ordinavit, et ipse regnum 
obtinuit. Tantas varietates
-----------------------------------------------------------
mutationesque Romanorum principum Theodoricus cernens (ut diximus superius) 
Arvernam occupavit civitatem, ubi tunc Romanorum dux praeerat Cedicius, 
nobilissimus senatorum, et dudum Aviti imperatoris, qui ad paucos dies 
regnum invaserat, filius Gothi, capta civitate Arvernorum, Nabornam etiam 
invadunt. Contra quos Orestem magistrum militiae Nepos imperator direxit. 
Orestes vero suscepto exercitu venit Ravennam, ibique moratus Augustulum 
filium suum imperatorem fecit. Quod audiens Nepos fugit Dalmatias, ibique 
regno privatus defecit, ubi jam Glicerius dudum imperator episcopatum Solonitanum 
habebat. Augustulo vero a patre Oreste in Ravenna imperatore ordinato, 
non multo post Odoacer, Torcilingorum rex, habens secum
-----------------------------------------------------------
Scyros Herulos diversarumque gentium auxiliarios, Italiam occupavit, et 
Oreste interfecto Augustulum filium ejus de regno pulsum in Lucullano Campaniae 
castello exsilii poena damnavit. Sic quoque Hesperium Romanae gentis imperium, 
quod septingentesimo nono Urbis conditae anno primus Augustorum obtinuit 
Octavianus, cum hoc Augustulo periit, anno decessorum praedecessorumve 
regni quingentesimo vigesimo secundo. Hinc jam respublica Romanorum partibus 
Hesperiarum, quae hactenus gentibus imperaverat, regibus gentium gemens 
succubuit.
        

          CAPUT XVIII. De Theodoro Gothorum rege, qualiter obtinuerit Italiam 
per Zenonis imperatoris datum. Et de gestis ejus.
Qua tempestate Leo imperator pro Thoma Chalcedonense per universum orbem 
singulis orthodoxorum episcopis, singulas consonantesque misit epistolas 
quid de eodem Thoma sentirent, rescribi sui postulans. Quorum adeo consonantia 
de vera Christi incarnatione suscepit omnium rescripta, ac si uno tempore 
unoque dictante fuissent universa conscripta. Quibus diebus Theodorus episcopus 
civitatis, quae, a Cyro Persarum rege condita, Cyriae nomen habet, scripsit 
de vera incarnatione Domini Salvatoris adversus Eutychen et Dioscorum Alexandriae 
episcopum, qui humanam in Christo carnem negant. Scripsit et Historiam 
Ecclesiasticam a fine librorum Eusebii usque ad suum tempus, id est, usque 
ad imperium
-----------------------------------------------------------
Leonis hujus, sub quo et mortuus est. Tunc et Victorius, jubente papa Hilario, 
scripsit paschalem terminum 532 annorum. Leo autem nepotem suum Leonem 
manibus suis coronavit: quo facto imperatore, moritur anno decimo sexto 
imperii sui. Itaque admodum puer Leo dum parvo superesset tempore, patrem 
suum Zenonem imperatorem constituens, rebus excessit humanis. Zenon autem 
annum decimum septimum Orientis rexit imperium. Cognita Theodorici prosperitatis 
felicitate, quod in Illyrico cum Ostrogotharum exercitu resedisset, postquam 
e Pannonia cum patre Theodomir, alias quaerendo sedes, profectus esset, 
vicinasque gentes ad quas accesserant, perdomitas subjugassent, missa
-----------------------------------------------------------
ad eum legatione, mandat Zenon ut ad se venire non dissimularet, memor 
etiam esset quantis honoribus sublimatus a Leone principe, dum fere decem 
annis prius obses apud eum esset, ad genitale solum et genitoris praesentiam 
fuisset remissus. Theodoricus itaque nihil haesitans ad regiam festinus 
venit urbem, ubi ab imperatore Zenone, benigne susceptus, magnificeque 
sublimatus, et consul ordinarius est factus. Nec tantum hoc, sed et equestrem 
statuam ab imperatore promeruit ante regiam collocari. Inter haec ergo 
Theodoricus sub Zenonis imperio foedere sociatus, dum ipse in urbe omnibus 
bonis frueretur, gentemque suam in Illyrico (ut diximus) residentem non 
omnino idoneam aut refertam audiret, elegit potius solito more gentis suae 
labore quaerere victum,
-----------------------------------------------------------
quam ipse otiose frui regni Romani bonis, et gentem suam mediocriter victitare, 
secumque deliberans, ad principem ait: Quamvis nihil deest nobis imperio 
vestro famulantibus, tamen si dignum ducit pietas vestra, desiderium mei 
cordis libenter exaudiat. Cumque ei (ut solebat) familiariter facultas 
fuisset loquendi concessa: Hesperia, inquit, plaga quae dudum decessorum 
praedecessorumque vestrorum regimine gubernata est, et urbs illa caput 
orbis et domina quare nunc sub regis Torcilingorum Rugorumque tyrannide 
fluctuat? Dirige me cum gente mea, si praecipis, ut et hic expensarum pondere 
careas; et ibi si adjutus a Domino vicero, fama vestrae pietatis irradietur. 
Expedit namque ut ego, qui sum servus vester et filius, si vicero, vobis
-----------------------------------------------------------
donantibus, regnum illud possideam, quam ut ille hostis tyrannico jugo 
senatum vestrum partemque reipublicae captivitatis servitio premat. Ego 
enim si vicero, vestro dono vestroque munere possidebo: si victus fuero, 
vestra pietas nihil amittit, imo, ut diximus, lucratur expensas. Quo audito, 
quamvis aegre ferret imperator excessum ejus, nolens tamen eum contristare, 
annuit quae poscebat, magnisque ditatum muneribus dimisit a se, senatum 
populumque ei commendans Romanum. Igitur egressus urbe regia Theodoricus, 
et ad suos revertens, cum omni gente Gothorum, qui tamen ei praebuerunt 
consensum, Hesperiam tendit, rectoque itinere per Smirnos ascendit vicina 
Pannoniae, indeque Venetiarum fines ingressus, ad Pontem, Sontii nuncupatum 
castra
-----------------------------------------------------------
metatus est. Cumque ibi ad reficienda corpora hominum jumentorumque aliquo 
tempore resedisset, Odoacer armatum contra eum direxit exercitum. Quem 
Theodoricus in campis Veronensibus magna strage delevit, castraque soluta 
diripuit, Italiam cum potiore audacia intrat; transactoque Pado amne, ad 
Ravennam regiam urbem castra componit. Tertio itaque anno obsessum Odoacrum 
regem ad deditionem coegit, hunc privatum regno interemit. Hinc jam tota 
Italia Theodorico subjecta, tertio ingressus sui anno Italiam consultu 
imperatoris privatum suae gentis vestitum deponens regium assumit amictum, 
quasi jam Cothorum Romanorumque regnator. His ita gestis prospere, gentem 
Francorum
-----------------------------------------------------------
cupiens foederatam habere, missa legatione ad Ludovicum regem eorum, filiam 
ejus petens, impetratam matrimonio suo copulavit, ut Jordanis historicus 
refert, filiasque suas vicinis regibus in conjugio copulavit, unam Alarico 
Vesegotharum et aliam Sigismundo Burgundionum, neptemque sua Amalaburgam 
Thuringorum regi Ermenfrido, sororem vero suam regi Wandalorum Trasemundo 
dedit, cupiens sic genus suum nobiliter dilatare. Quo tempore Joannes Romanae 
Ecclesiae pontifex Constantinopolim veniens, ad portam quae vocatur Aurea, 
populorum turbis ei occurrentibus, in conspectu omnium roganti caeco lumen 
reddidit. Qui dum rediens Ravennam venisset, Theodoricus eum cum comitibus 
carceris afflictione peremit, invidia ductus, quia catholicae
-----------------------------------------------------------
pietatis defensor Justinus eum honorifice suscepisset. Qui etiam Symmachum 
patricium nullis exstantibus causis dum trucidari Ravennae fecisset, ira 
perculsus divina et ipse anno sequenti ibidem subitanea morte periit, anno 
tricesimo sui Italici regni, succedente in regnum Atalarico nepote ejus. 
Legimus enim in Dialogo S. Gregorii quemdam sacerdotem visibiliter vidisse 
Theodoricum vinctum trahi a Joanne pontifice et Simmacho patritio ad ollam 
ignis Siciliensis.
        

          CAPUT XIX. De Zenone principe, qualiter amissum imperium receverit, 
et successore ejus Anastasio.
Igitur Zenon imperator Chalcedonia dum degeret,
-----------------------------------------------------------
Augusta socrus sua Basiliscum germanum suum in urbe Augustum appellavit. 
Quod audiens Zenon secessit Isauriam, ne causa sui civilibus bellis aliquod 
incommodum proveniret. Basiliscus quidem ut fugam Zenonis cognovit, laetatus 
est, sed non diu, quoniam Zenon reversus in regnum et a suis receptus Basiliscum 
exsilio damnavit. Quidam autem Illius nomine, Zenoni in privata vita amicissimus, 
dum secreto detraheret Augustae Ariagnae, in zelum concitavit Augustum. 
Qui deliberans eam perimere, uni suorum tacite rem demandavit. Quod dum 
ille agere niteretur, cuidam cubiculario hoc prodidit. Quod cum regina 
comperisset, subterfugit ad Acatium episcopum, posteraque die Zenon rem 
aestimans perpetratam, dum luctum quemdam quasi gerens
-----------------------------------------------------------
neminem suscepit, Acatius episcopus ingressus, et facti arguit imperatorem, 
Augustamque suspicionis innoxiam compromittit, acceptaque fide Augusta 
revertitur. Illius autem ab urbe discessit assumpta tyrannide: ab exercitu 
principis occiditur, Zenon vero in pace quievit. Anastasius autem, subito 
assumptus ab Augusta, imperator simul et maritus innotuit, regnavitque 
annis 28, tam infeliciter ut diversis inimicorum vallatus agminibus tam 
externorum quam et tyrannorum, saepius moerens et gemens, nullam suorum 
vindictam meruit audire inimicorum, quia nec ipse jura servavit Ecclesiae, 
sed, favens haeresi Euthycis, catholicos est persecutus, ipse autem divino 
fulmine periit.
        

          CAPUT XX. De persecutione Catholicorum a regibus Wandalorum. 
Et quid in diversis partibus gestum sit.
Qua tempestate Honoricus rex Wandalorum Arianus catholicas ecclesias clausit, 
plebem variis affecit suppliciis. Et quidem ab innumeris manus abscindens 
et linguas, nec tamen loquelam catholicae confessionis eripere potuit. 
Itaque Trasemundus successor Honorici Wandalorum rex et ipse ecclesias 
catholicas clausit, et plures episcopos exsilio damnans Sardiniam misit. 
Tunc Symmachus papa inter multa ecclesiarum opera, quae vel a fundamentis 
creavit, vel prisca renovavit, et juxta basilicas sanctorum Petri et Pauli, 
atque Laurentii pauperibus habitacula construxit, et singulis annis per 
Africam
-----------------------------------------------------------
vel Sardiniam episcopis qui in exsilio erant, pecunias et vestes ministrabat. 
Quibus diebus Heldericus Wandalorum rex episcopos quos antecessores sui 
exsilio damnaverant reverti fecit, et ecclesias restaurare jussit, haereticas 
submovit profanationes, Benedictus itaque abbas mirabilibus vita et moribus 
insignis claruit, virtutesque illius beatus Gregorius papa in libro Dialogorum 
scripsit. Eo etiam tempore Sigismundus rex Burgundionum a suis Francis 
traditus est. Quem secum Franci in habitu monachi deducentes cum uxore 
et filiis, demum in puteum projicientes, necaverunt. Post cujus necem Clodomeris 
rex Francorum contra Burgundiones dimicans (ut fertur) in praelio occiditur. 
Boetius etiam patritius, qui arithmeticam Latino sermone nobiliter
-----------------------------------------------------------
duobus libris ediderat, aliosque libellos elegantissime conscripserat, 
novissime damnatus exsilio, post libros Consolationis Philosophicae, quos 
metrico stylo atque prosaico luculentissime dictaverat, in territorio Mediolanensi 
occiditur.
        

          CAPUT XXI. De Belesario consule Justiniani, qui in Africa Wandalos 
delevit, et in Italia Gothos contrivit, qui etiam contra Parthos dimicavit.
Quo tempore Justinus imperator, consulens utilitatibus reipublicae, Justinianum 
nepotem ex sorore sua successorem designans imperii, moritur. Justinianus 
per annos 38 Orientis tenuit imperium. Cui post diuturna bella plurimosque 
labores contra Parthos gesta, per legatos foedus cum rege Parthorum initum
-----------------------------------------------------------
est. Igitur hac securitate pacis compositae, Justinianus Romanum de finibus 
Parthorum exercitum . Hinc jam Belesarium delegit consulem, 
eumque cum exercitu ad Australem plagam contra Wandalos mittit. Qui, favente 
Domino, qua venerat facilitate, ea celeritate Wandalos superavit, Lybiamque 
ad corpus totius reipublicae jungens, Wandalorum gentem delevit. Carthago 
quoque anno excessionis suae nonagesimo sexto recepta est, pulsis devictisque 
Wandalis et Gildemero rege eorum capto, Constantinopolim misso, in urbe 
regia principi oblatus, spectante populo, imperator per Belesarium de Wandalis 
triumphavit. In Italia vero Theodorico rege defuncto, Atalaricus nepos 
ejus, ipso ordinante,
-----------------------------------------------------------
successit, septem annos quamvis pueriliter vivens, matre tamen regnante 
Amalasuenta, degebat, quando et Gallias diu tentas Francis repetentibus 
reddidit, mortuoque Atalarico, mater sua Theodohadum consobrinum suum regni 
participem faciens, non post multum, ipso jubente, occisa est. Et quia 
dudum se cum filio suo commendaverat principi Justiniano, is mortem ejus 
audiens doluit, nec passus est inultam transire; sed mox eumdem ducem belli, 
qui Poenorum domitor fuerat et de opibus Wandalicis triumphans adhuc in 
fascibus erat, agmini diversarum proponens nationum, ad partes Hesperias 
destinavit: qui primo accessu mox Siciliam pervadit, duce ejus Sinderith 
superato, ubi dum aliquantum temporis ob ordinandam patriam
-----------------------------------------------------------
resideret, comperit in Africa civilia bella intestinaque praelia debacchari. 
Nam Stotzas pene ultimus militum, et Marcini clientulus magistri militum, 
tyrannidem arripiens, auctorque seditiosorum effectus, Cyrillum, Marcellum, 
Faram, aliosque diversos judices dolo peremptos, in ducem Solomonem saeviebat, 
totamque Africam tyrannico ritu vastabat. Emenso ergo Belesarius a Sicilia 
in Africam pelago, solita felicitate rebelles fugat, provinciam liberat, 
Solomonemque rursum Carthagine collocans Siciliam redit. Ubi mox Evermud 
Theodohadi Gothorum regis gener, qui contra eum cum exercitu venerat, cernens 
prosperitatem consulis, ultro se ad partes dedit victori, hortaturque ut 
jam anhelantem suoque adventu suspectam veniret ad Italiam. Constructo
-----------------------------------------------------------
ergo Belesarius exercitu, et tam navali quam equestri agmine vallavit Neapolim, 
paucisque diebus eam obsidens, per aquaeductum nocte invasit, et tam Gothis 
qui aderant quam Romanis rebellantibus interfectis, urbem plenissime spoliavit. 
Quod Theodohadus animadvertens, Vitigis unum inter alios ductorem exercitus 
praeponens, contra Belesarium dirigit. Qui cum Campaniam ingressus, mox 
ad campos venisset barbaricos, illico exercitus consona voce regem denuntiat 
Vitigis. At ille regno sublimatus, directis e sociis Theodohadum Ravennam 
revertentem exstinguit, regnumque suum confirmans expeditionem solvit, 
et, privata conjuge repudiata, regiam puellam Mathesuentam Theodorici regis 
neptem sibi plus vi copulat quam amore. Dumque
-----------------------------------------------------------
ille novis nuptiis delectatur Ravennae, consul Belesarius Romanam urbem 
ingressus est. Exceptusque ab illo populo quondam Romano et senatu jam 
pene ipso nomine cum virtute sepulto, confestim vicina occupat loca, urbium 
oppidorumque munimina. Primaque Getica congressione Hunnile ductante exercitum 
per Usinum  ad oppidum Belesarius Gothos superat, et plusquam 
7,000 trucidatis, reliquos Ravennam usque perturbat. Secundo vero cum ipso 
Vitigis Romanas arces vallante congreditur, machinasque illius et turres 
quibus urbem adire tentabat igni consumptis, per anni spatium, quamvis 
inedia laborans, deludit. Post haec usque ad Ariminum persecutus, exinde 
eum effugatum Ravenna clausum, in
-----------------------------------------------------------
deditionem suscepit. Atque unus consul dum contra Getas pene pari eventu 
de Francis, qui cum Theodeberto rege suo ultra 200,000 advenerant, triumphavit. 
Sed quia ad alia occupatus alibi noluit implicari, rogantibus Francis pacem 
concessit, et sine suorum dispendio de finibus Italicis expulit, sumptoque 
rege et regina simulque et opes palatii, ad principem qui eum miserat reportavit: 
sicque intra pauci temporis spatium Justinianus imperator per fidelissimum 
consulem, duo regna duasque respublicas suae ditioni subegit. In Australibus 
atque Occiduis partibus his ita gestis, Parthi, rupto foedere, Romanorum 
fines invadunt. Celesyriae omnia ferro caedibusque foedando praedantes 
devastant, Antiochiam usque perveniunt. Quam praesidio Romanorum
-----------------------------------------------------------
vacuam invenientes, cuncta diripiunt, nec onusti praeda recedunt, nec etiam 
Romanos fugientes insequuntur, quoniam audito consul Germanus eorum adventu, 
relinquens Antiochiam, aufugit. Contra quos imperator aliquos duces direxerat 
victi ac territi minime praevaluerunt hostibus resistere. Nam iterum necessitate 
Belesarius contra Parthos dirigitur, quos non ut alias gentes praedomuit, 
sed tantum a finibus Romanorum recedere compulit, et ad proprias se sedes 
repedare, composita pace, reversus ad principem. Ergo, ut assolet, rerum 
mutatio et principum voluntas diversa invidia quidem senatores ac patritii 
exarsi, suggesserunt imperatori ut Belesarium quali ad sceptra aspirantem 
de gradu patriciatus ejiceret, ac dignitatibus privaret. Quod factum
-----------------------------------------------------------
Gothis respirantibus caeterisque nationibus Romanis infestis non modicam 
intulit audaciam, ipsumque imperatorem non longe post quod fecerat poenituit, 
quam aulici Justinianum regno privare, et quemdam Florianum imperatorem 
creare dum aggrederentur, Belesarii viribus adjutus, quamvis immerito trucidatis 
nova tentantibus restitutus est Justinianus in regnum.
        

          CAPUT XXII. Justiniano imperante, Franci contra Gothos dimicantes 
eos regno Galliae expulerunt. Qui et contra Saxones pugnantes vicerunt, 
et Britones subjugaverunt.
Qua tempestate in partibus Galliarum ortum est bellum inter Alaricum Gothorum 
regem et Chlodoveum
-----------------------------------------------------------
regem Francorum, quamvis prius inter eos vario eventu plurima existerint 
certamina. Tunc demum in Campania Voglavense, decimo ab urbe Pictaviensi 
milliario, fit certaminis congressio. Ubi Chlodoveus Francorum rex Alaricum 
Gothorum regem interfecit, et maximam partem illius exercitus trucidavit, 
regnumque quod Gothi diu tenuerunt, a Ligere fluvio usque ad Rodanum per 
montes Pireneos usque ad Oceanum mare abstulit, et ditioni Francorum subdidit. 
Mira Dei dispensatione actum est, quantum avaritia consulum Romanorum stipendia 
sunt subtracta ab eis qui fame et penuria coacti conspiraverunt contra 
Romanos in arma, Illyricum depopulantes, Italiam invadentes, Romam gentium
-----------------------------------------------------------
docuinam depraedantes, ut Alaricus, quem Gothi regem creaverant, ovans 
diversis successibus prosperitatum, sublimarit gentem suam et regnum. Demum 
in Alarico gens et regnum Gothorum defecit, sicuti et Romanorum in Hesperia 
sub Octaviano Augusto aliarum gentium domina, et novissime in Augustulo 
deficiens, ut supra retulimus, gentibus aliis subjecta. Itaque imperante, 
corpus S. Antonii monachi divina revelatione repertum Alexandriam defertur, 
et in ecclesia B. Johannis Baptistae humatur. Dionysius etiam Paschales 
scripsit circulos, incipiens ab anno Dominicae Incarnationis quingentesimo 
tricesimo secundo, qui sunt anni Diocletiani 258. Tunc quidem codex legum, 
qui nuncupatur Justinianus, ab ipso principe institutus, orbi promulgatus 
est. Victor quoque
-----------------------------------------------------------
Capuanus episcopus, librum de Pascha scribens, Victori arguit errores. 
Qua tempestate Chrammus contra Chlotarium Francorum regem, suum scilicet 
patrem, rebellare praesumpsit: qui dum a coepta temeritate non quiesceret 
ad Britanniam se contulit, gentemque illam cum rege suo contra patrem armavit: 
quem Chlotarius insecutus cum reliquis filiis suis, et Francorum exercitu, 
interfecto Britonum rege. Chrammus est comprehensus, atque cum uxore et 
filiis quadam domo clausus, vivus est incensus. Chlotarius vero, de manubiis 
Britonum triumphans, gentem illam Francis subjectam fecit tributariam. 
Saxones vero rebellantes gravissimis praeliis prostravit, et non sine multo 
suorum sanguine devicit. Justinianus igitur dum 38 annis Orientis
-----------------------------------------------------------
tenuisset imperium, rebus excessit humanis, cui Justinus successit in regnum
        

          CAPUT XXIII. De Narsete patricio, qui Gothos delevit in Italia, 
et demum Longobardos, ut ferunt, provocavit ut possideant eam.
Justinus quidem minor annis 11 imperator. Qua tempestate post egressum 
Belesarii consulis ab Italia, regem Vitigis Gothorum reginamque, et opes 
palatii ad principem Justinianum qui transportaverat (ut superius diximus), 
Gothi, qui trans Padum in Ligura consistebant, recrudescentes animo ad 
bella consurgunt, ordinato sibi regulo Hildebaldo, qui vix emenso anni 
spatio interficitur. Erarius autem in ejus locum successit, qui et ipse 
necdum anno expleto
-----------------------------------------------------------
peremptus est. Tunc Totilam, qui et Baduila, sibi regem constituunt: qui 
viribus resumptis contra Romam dimicans, duces vincit, prosternit, invadit 
Romam: inde progressus capit Siciliam, totam pene insultans Romanis devastabat 
Italiam. Contra quem Justinus imperator Narseten patricium direxit qui 
in Italiam veniens contra Gothos viriliter ac fortiter dimicans, Totilam 
eorum regem occidit, gentemque Gothorum caedibus prostravit. Qui iterum 
respirantes Teiam sibi regem constituunt, quem ipsum Narses patricius occidit, 
Gothos funditus delevit. Italiam ab eorum jugo liberavit. Hinc contra Bucillinum 
Francorum ducem, congressione facta, pugnavit, quem, ut fertur, cum omni 
exercitu suo
-----------------------------------------------------------
interemit. Jam ab incursu hostium liberatam Italiam corpori reipublicae 
restituit, Mediolanum urbem regiam a Gothis et Burgundionibus demolitam 
reaedificavit, aliasque urbes per Italiam destructas restauravit. Qui deinde 
per invidiam Romanorum, pro quibus multa contra Gothos laboraverat, accusatus 
apud Justinum et conjugem ejus Sophiam, quod servitio premeret Italiam, 
secessit Neapolim Campaniae, scripsitque genti Longobardorum, ut venirent 
et possiderent Italiam. Tunc Johannes Romanae Ecclesiae pontifex ecclesiam 
apostolorum Philippi et Jacobi, quam decessor ejus Pelagius coeperat, perfecit 
et dedicavit.
        

          CAPUT XXIV. De beato Gregorio et de ejus gestis.

-----------------------------------------------------------
Tyberio imperante, qui successerat Justino, beatus Gregorius legatione 
fungens apud principem, dum Constantinopolim Euticium ejusdem urbis episcopum 
in fide nostrae resurrectionis errasse, catholicis allegationibus approbans, 
Tyberio praesente, convicit: ita ut ipse Augustus librum, quem de resurrectione 
scripsit, deliberaret flammis cremari. Docebat enim idem Euticius corpus 
nostrum in illa resurrectionis gloria impalpabile, et ventis aereque subtilius 
esse futurum, contra illud Dominicum: Palpate et videte, quia spiritus 
carnem et ossa non habet, sicut me videtis habere. Igitur post Tyberium 
Mauritio regnante, idem beatus Gregorius Romanae Ecclesiae jam pontifex 
et doctor maximus, synodum episcoporum 24 ad corpus beati Petri apostoli 
congregans,
-----------------------------------------------------------
de necessariis Ecclesiae decernit. Idem missis in Britanniam Augustino 
Mellito et Johanne, et aliis pluribus cum eis monachis timentibus Deum, 
ad Christum Anglos convertit. Et quidem Edilberectus mox ad Christi gratiam 
conversus cum gente Cantariorum cui praeerat, proximisque provinciis, etiam 
episcopo doctorique suo Augustino, sed et caeteris sacris pontificibus, 
episcopales sedes donavit. Porro gentes Anglorum ad Aquilonem Humbri fluminis 
sub regibus Aelle et Aedilfrido sitae, necdum verbum vitae audierant, Gregorius 
scribens Augustino, Lundoniae quoque et Eboraici episcopis, accepto a sede 
apostolica pallio metropolitanos esse debere decernit: qui Moralia in Job, 
gratia divina inspirante, conscripsit, librum etiam Pastoralem luculentissime
-----------------------------------------------------------
edidit, Dialogorum vero, ad imitandos venerabiles viros qui per haec tempora 
claruerunt, libros dictans, ad nostram porrexit legendos posteritatem. 
In Ezechielem opus praeclarum condidit. Homiliarum ejus liber saluberrimas 
et spiritales gustantibus ministrat dapes. Epistolae vero exstant ejus 
plures pro negotiis quibus sunt compositae legentibus utiles. Imperante 
jam Phoca migravit ad Dominum.
        

          CAPUT XXV. De Longobardis Italiam invadentibus, et de martyrio 
Herminigildi regis Gothorum filii.
Qua tempestate Albuinus rex Longobardorum a Narsete (ut praemisimus) invitatus, 
relinquens atque incendens Pannoniam in qua habitabat, cum omni
-----------------------------------------------------------
populo suo veniens comitante fame et mortalitate invadit Italiam. Eo etiam 
tempore Herminigildus, Levigildi Gothorum regis filius, ob fidei catholicae 
confessionem inexpugnabilem, a patre Ariano regni privatus infulis, et 
vinculis alligatus, in carcerem est projectus. Ad extremum nocte sancta 
Dominicae resurrectionis securi in capite percussus, regnum coeleste pro 
terreno rex et martyr intravit. Cujus frater Richardus mox ut regnum post 
patrem accepit, omnem Gothorum cui praeerat gentem, insistente Leandro 
Hispolitano episcopo, qui et Hirminigildum docuerat, catholicam convertit 
ad fidem.
        

          CAPUT XXVI. De gestis Bonifacii papae.
Igitur, Bonifacio papa rogante, statuit Phocas imperator,
-----------------------------------------------------------
successor Mauritii, sedem Romanae et apostolicae Ecclesiae omnium Ecclesiarum 
esse caput, quia Constantinopolitana primam se esse omnium Ecclesiarum 
scribebat. Idem etiam Phocas, petente papa Bonifacio, jussit in veteri 
fano (quod Pantheum vocabatur) ablatis idololatriae sordibus, Ecclesiam 
beatae semper virginis Mariae et omnium martyrum fieri, ut ubi quondam 
omnium non deorum, sed daemoniorum cultus agebatur, ibi deinceps omnium 
fieret memoria sanctorum.
        

          CAPUT XXVII. De sex universalibus synodis.
Ut omissa superius paulisper repetamus, quae sint universales sex synodi, 
quas totus Oriens recipit et
-----------------------------------------------------------
concelebrat, qui catholicam fidem sana mente retinent, ostendamus. Prima 
enim universalis synodus in Nicaea congregata est contra Arium, 318 Patrum, 
temporibus Julii papae sub Constantino principe. Secunda in Constantinopoli, 
150 Patrum, contra Macedonium et Eudoxium, temporibus Damasi papae et Gratiani 
principis, quando Nectarius eidem urbi est ordinatus episcopus. Tertia 
in Epheso, 200 Patrum, contra Nestorium Augustae urbis episcopum, sub Theodosio 
Magno principe, et papa Celestino. Quarta in Chalcedone, Patrum 630, sub 
Leone papa, temporibus Marciani principis, contra Euticen, nefandissimorum 
praesulem monachorum. Quinta item in Constantinopoli, temporibus Vigilii 
papae sub Justiniano principe, contra Theodorum et omnes haereticos.
-----------------------------------------------------------
Sexta synodus universalis Constantinopoli celebrata, et Graeco sermone 
conscripta, temporibus papae Agathontis, exsequente ac residente piissimo 
principe Constantino intra palatium suum, simulque legatis apostolicae 
sedis et episcopis 150 residentibus. Igitur a Nativitate Domini Jesu Christi 
ob amorem dominae meae Augustae Judith, aggressus sum opus quod usque ad 
Gregorii eximii doctoris obitum perduxi. De gestis etiam Bonifacii papae 
quaedam deinceps praelibando perstrinxi, Romanorum judicibus et Gothis 
ab Italia et Galliis depulsis, his Francis et Longobardis succedentibus 
in regnis. Hic terminum censui meorum imponere librorum.
          
        
      

  