



                                                                    Sancti Paulini​ 1                                                 

                                                                    ΕΥΧΑΡΙΣΤΙΚΟΝ




                                                                           PRAEFATIO


1 Scio quosdam inlustrium virorum pro suarum splendore virtutum ad perpetuandum suae gloriae dignitatem ephemeridem gestorum
suorum proprio sermone conscriptam memoriae tradidisse. a quorum me praestantissimis meritis tam longe profecto quam ipsa temporis
antiquitate discretum non utique ratio aequa consilii ad contexendum eiusdem prope materiae opusculum provocavit, cum mihi neque ulla
sint gesta tam splendida, de quibus aliquam possim captare gloriolam, nec eloquii tanta ﬁducia ut facile audeam cuiusquam opera
scriptoris aemulari, 2 sed, quod non piget conﬁteri, iamdudum me in peregrinatione diuturna aerumnosi otii maerore marcescentem
misericordia, ut conﬁdo, divina ad huiusmodi me solacia aﬀectanda pellexit, quae simul et bene sibi consciae senectuti et religioso
proposito convenirent — ut, qui me scilicet totam vitam meam deo debere meminissem, totius quoque vitae meae actus ipsius devotos
obsequiis exhiberem eiusdemque gratia concessa mihi tempora recensendo eucharisticon ipsi opusculum sub ephemeridis meae relatione
contexerem, 3 sciens profecto et benignae ipsius misericordiae circa me fuisse, quod indultis humano generi temporariis voluptatibus   
                                                                                                                                     etiam
ipse prima mea aetate non carui, et in hac quoque parte curam mihi providentiae ipsius profuisse, quod me adsiduis adversitatibus
moderanter exercens evidenter instruxit nec inpensius me praesentem beatitudinem debere diligere quam amittere posse me scirem, nec
adversis magnopere terreri, in quibus subvenire mihi posse misericordias ipsius adprobassem.

4Proinde si quando hoc opusculum meum in cuiusquam manus venerit, ex ipso libelli titulo praenotato evidenter debet advertere me hanc
meditatiunculam meam, quam omnipotenti deo dedico, otio meo potius quam alieno negotio praestitisse, magisque id meorum esse
votorum, ut hoc qualecumque obsequium meum acceptum deo sit, quam ut carmen incultum ad notitiam perveniat doctiorum. 5 Attamen si
cui forsitan magis curioso tantum otii ab re sua fuerit, ut laboriosum vitae meae ordinem velit agnoscere, exoratum eum cupio ut, sive
aliquid seu forsitan nihil in gestis vel in versibus meis quod possit probare reppererit, ea tamne ipsa quae elegerit oblivioni potius
inculcanda deleget quam memoriae diiudicanda commendet.




                                                   ΕΥΧΑΡΙ ΤΙΚΟ DEO SUB EPHEMERIDIS MEAE TEXTU.




                                                Enarrare parans annorum lapsa meorum
                                              tempora et in seriem deducere gesta dierum
                                              ambigua exactos vitae quos sorte cucurri,
                                              te, deus omnipotens, placidus mihi, deprecor, adsis                                     
                                         5    adspiransque operi placita tibi coepta secundes,
                                              effectum scriptis tribuens votisque profectum,
                                              ut tua te merear percurrere dona iuvante.
     Omnia namque meae tibi debeo tempora vitae,
     auram ex quo primum vitalis luminis hausi,
10   inter et adversas iactatus saepe procellas
     instabilis mundi te protectore senescens
     altera ab undecima annorum currente meorum
     hebdomade sex aestivi flagrantia solis
     solstitia et totidem brumae iam frigora vidi
15   te donante, deus, lapsi qui temporis annos
     instaurando novas cursu revolubilis aevi.
     Sit mihi fas igitur versu tua dona canentem
     pangere et expressas verbis quoque pendere grates,
     quas equidem et clausas scimus tibi corde patere,
20   ultro sed abrumpens tacitae penetralia mentis
     fontem exundantis voti vox conscia prodit.

       Tu mihi lactanti vires in corpore inerti
     ad toleranda viae pelagique incerta dedisti,
     editus ut Pellis inter cunabula quondam
25   regis Alexandri prope moenia Thessalonices
     patre gerente vices inlustris praefecturae,
     orbis ad alterius discretas aequore terras
     perveherer trepidis nutricum creditus ulnis,
     ninguida perque iuga et sectas torrentibus Alpes
30   Oceanumque fretum Tyrrheni et gurgitis undas            

     moenia Sidoniae Carthaginis usque venirem,
     ante suum nono quam menstrua luna recursu
     luce novata orbem nostro compleret ab ortu.
     Illic, ut didici, ter senis mensibus actis
35   sub genitore meo proconsule rursus ad aequor
     expertasque vias revocor, visurus et orbis
     inclita culminibus praeclarae moenia Romae;
     quae tamen haud etiam sensu agnoscenda tuentis
     subiacuere mihi, sed post comperta relatu
40   adsiduo illorum quibus haec tam nota fuere,
     propositum servans operis subdenda putavi.


       Tandem autem exacto longarum fine viarum
     maiorum in patriam tectisque advectus avitis
     Burdigalam veni, cuius speciosa Garumna
45   moenibus Oceani refluas maris invehit undas
     navigeram per portam, quae portum spatiosum
     nunc etiam muris spatiosa includit in urbe.
     Tunc et avus primum illic fit mihi cognitus, anni
     eiusdem consul, nostra trieteride prima.
50   Quae postquam est expleta mihi firmavit et artus
     invalidos crescens vigor et mens conscia sensus
     adsuefacta usum didicit cognoscere rerum —
     quidquid iam . . .​ 2 potui meminisse, necesse est
     ipse fide propria de me agnoscenda retexam.

55     Sed quid ego ex nostris aliud puerilibus annis,
     quos mihi libertas ludusque et laetior aetas
     conciliare suis meritis potuisse videntur,
     vel magis ipse libens recolam, vel dignius ausim        

     inserere huic nostro, quem versu cudo, libello
60   quam pietatis opus studiumque insigne parentum
     permixtis semper docta exercere peritum
     blanditiis gnaramque apto moderamine curam
      insinuare mihi morum instrumenta bonorum
      ingenioque rudi celerem conferre profectum —
65    ipsius alphabeti inter prope prima elementa
      nosse cavere decem specialia signa amathiae
      nec minus et vitia vitare ἀκοινονόητα?
      Quarum iam dudum nullus vigeat licet usus
      disciplinarum, vitiato scilicet aevo,
70    me Romana tamen, fateor, servata vetustas
      plus iuvat atque seni propria est acceptior aetas.

        Nec sero exacto primi mox tempore lustri
      dogmata Socratusº et bellica plasmata Homeri
      erroresque legens cognoscere cogor Ulixis.
75    Protinus et libros etiam transire Maronis
      vix bene conperto iubeor sermone Latino,
      conloquio Graiorum adsuefactus famulorum,
      quos mihi iam longus ludorum iunxerat usus;
      unde labor puero, fateor, fuit hic mihi maior,
80    eloquium librorum ignotae apprehendere linguae.

        Quae doctrina duplex sicut est potioribus apta
      ingeniis geminoque ornat splendore peritos,
      sic sterilis nimium nostri, ut modo sentio, cordis
      exilem facile exhausit didvisio venam.
85    Quod nunc invito quoque me haec mea pagina prodit,
      inconsulta quidem, quam sponte expono legendam,
      sed mihi non rebus, quantum confido, pudenda,
      quarum notitiam scriptis contexere conor:
      namque ita me sollers castorum cura parentum
90    a puero instituit, laedi ne quando sinistro
      cuiusquam sermone mea se fama timeret.                  

      Quae licet obtineat proprium bene parta decorem,
      hac potiore tamen tum me decorasset honore,
      consona si nostris primo sub tempore votis
95    hac in parte etiam mansissent vota parentum,
      perpetuo ut puerum servarent me tibi, Christe,
      rectius hanc curam pro me pietatis habentes,
      carnis ut inlecebris breviter praesentibus expers
      aeternos caperem venturo in tempore fructus.
100   Sed quoniam nunc iam magis hoc me credere fas est
      conduxisse mihi, quod te voluisse probasti,
      omnipotens aeterne deus, qui cuncta gubernas,
      culpato renovando mihi vitalia dona,
      hoc nunc maiores pro me tibi debeo grates,
105   maiorum quanto errorum cognosco reatum.
      Namque et, incautus quidquid culpabile gessi
      inlicitum vagus per lubrica tempora vitae,
      te indulgente mihi totum scio posse remitti
      ex quo me reprobans lapsum ad tua iura refugi,
110   et, si ulla unquam potui peccata cavere,
      quae mihi maiorem parerent commissa reatum,
      hoc quoque me indeptum divino munere novi.

         Sed redeo ad seriem decursaque illius aevi
      tempora, quo studiis intentus litteraturae
115   ultro libens aliquem iam me mihi ipse videbar
      votivum inpensi operis sentire profectum,
      Argolico pariter Latioque instante magistro,
      cepissemque etiam forsa fructum quoque dignum,
      ni subito incumbens quarterna acerba meorum
120   conatus placitos studiorum destituisset
      vix impleta aevi quinta trieteride nostri.
      Consternata autem pro me pietate parentum,
      quippe quibus potior visa est curatio nostri              

      corpus invalidi quam docta instructio linguae,
125   primitus hoc medicis suadentibus, ut mihi iugis
      laetitia atque animo grata omnia perspecirentur;
      quae pater in tantum studuit per se ipse parare,
      deposito ut nuper venandi attentius usu —
      causa equidem sola studiorumque meorum,
130   neve his officeret, sibi me ad sua ludicra iungens,
      neu sine me placitis umquam solus frueretur —
      me propter rursus cura maiore resumens
      eiusdem ludi cuncta instrumenta novaret,
      ex quibus optatam possem captare salutem.
135   Quae protracta diu longi per tempora morbi
      invexere mihi iugem iam deinde legendi
      desidiam, officeret durans quae postea sano
      succedente novo mundi fallacis amore
      et tenero nimium affectu cedente parentum,
140   sufficeret quibus ex nostra gaudere salute.

         Qua ratione auctus noster quoque crevit et error,
      firmatus facile ad iuvenalia vota sequenda,
      ut mihi pulcher equus falerisque ornatior esset,
      strator procerus, velox canis et speciosus
145   accipiter, Romana et nuper ab urbe petita
      aurata instrueret nostrum sphaera concita ludum,
      cultior utque mihi vestis foret et nova saepe
      quaeque Arabi muris leni fragraret odore.
      Nec minus et vegetus veloci currere vectus
150   semper equo gaudens quotiens evasero casus
      abruptos, recolens — Christi me munere fas est
      credere servatum, quod tum nescisse dolendum est,
      scilicet inlecebris urgentibus undique mundi.

         Quas inter fluitans interque et vota parentum          
155   iugiter in nostram tendentia posteritatem,
      iam prope sero calens aevi pro tempore nostri
      in nova prorupi iuvenalis gaudia luxus,
      quae facile ante puer rebar me posse cavere.
      Attamen in quantum lasciva licentia cauto
160   stricta coherceri potuit moderamine freni,
      congererem graviora meis ne crimina culpis,
      hac mea castigans lege incentiva repressi;
      invitam ne quando ullam iurisve alieni
      adpeterem carumque memor servare pudorem
165   cedere et ingenuis oblatis sponte caverem,
      contentus domus inlecebris famulantibus uti,
      quippe reus culpae potius quam criminis esse
      praeponens famaeque timens incurrere damna.
      Sed neque hoc etiam mea inter gesta silebo,
170   unum me nosse ex me illo in tempore natum,
      visum autem neque illum tum, quia est cito functus,
      nec quemquam, fuerit spurius post qui meus, umquam
      cum mihi lascivae inlecebris sociata iuventae
      libertas gravius quisset dominando nocere,
175   ni tibi, Christe, mei iam tunc quoque cura fuisset.


        Talis vita mihi a ter senis circiter annis
      usque duo durans impleta decennia mansit
      donec me invitum, fateor, pia cura parentum
      cogeret invectum blanda suetudine ritum
180   deserere atque novum compelleret esse maritum
      coniugis, antiquo potius cuius domus esset
      nomine magnifica, quam quae possessa placere
      ad praesens posset nimiis obnoxia curis,                 

      dudum desidia domini neglecta senili,
185   parva cui neptis functo genitore superstes
      successit, taedisque meis quae postea cessit.
      Sed semel inpositum statuens tolerare laborem,
      suffragante animi studiis fervore iuventae
      vix paucis domus indeptae exercere diebus
190   gaudia contentus, malesuada otia curis
      mutare insolitis, cito meque meosque coegi,
      quos potui exemplo proprii invitando laboris,
      quosdam autem invitos domini adstringendo rigore.
      Atque ita suscepti status actibus inpiger instans
195   protinus et culturam agris adhibere refectis,
      et fessis celerem properavi inpendere curam
      vinetis conperta mihi ratione novandis
      et, quod praecipue plerisque videtur amarum,
      ultro libens primus fiscalia debita certo
200   tempore persolvens, propere mihi fida paravi
      otia privatae post inpendenda quieti.
      Quae et mihi cara nimis semper fuit ingenioque
      congrua prima meo mediocria desideranti,
      proxima deliciis et ab ambitione remota,
205   ut mihi compta domus spatiosis aedibus esset
      et diversa anni per tempora iugiter apta,
      mensa opulenta nitens, plures iuvenesque ministri
      inque usus varios grata et numerosa supellex
      argentumque magis pretio quam pondere praestans
210   et diversae artis cito iussa explere periti
      artifices stabula et iumentis plena refectis,            

      tunc et carpentis evectio tuta decoris.
      Nec tamen his ipsis attentior amplificandis,
      quam conservandis studiosior et neque census
215   augendi cupidus nimis aut ambitor honorum,
      sed potius, fateor, sectator deliciarum,
      si qua tamen minimo pretio expensaque parari
      et salvo famae possent constare decore,
      ne nota luxuriae studium macularet honestum.
220   Quae mihi cuncta tamen grata acceptaque fruenti
      cara magis pietas superabat magna parentum,
      obstringens sibi me nexu dominantis amoris,
      maiore ut parte anni ipsis praesentia nostra
      serviret, paribus perdurans consona votis
225   communemque parans rex mutua gaudia fructum.

        Cuius vitae utinam nobis prolixior usus
      concessus largo mansisset munere Christi,
      persistente simul priscae quoque tempore pacis!
      Multimodis quisset nostrae prodesse iuventae
230   consulti patris adsidua conlatio verbi
      exemplisque bonis studiorum instructio crescens.
      Sed transacta aevi post trina decennia nostri
      successit duplicis non felix cura laboris,
      publica quippe simul clade in commune dolenda
235   hostibus infusis Romani in viscera regni
      privata cum sorte patris de funere functi:
      ultima namque eius finitae tempora vitae
      temporibus ruptae pacis prope iuncta fuere.
      At mihi damna domus populantem inlata per hostem,       
240   per se magna licet, multo leviora fuere
      defuncti patris inmodico conlata dolori,
      per quem cara mihi et patria et domus ipsa fiebat:
      tamque etenim fido tradentes mutua nobis
      officia affectu conserto viximus aevo,
245   vinceret aequaevos nostra ut concordia amicos.
      Hoc igitur mihi subtracto inter prima iuventae
      tempora tam caro socio et monitore fideli,
      ilico me indocilis fratris discordia acerba
      excepit, validum genitoris testamentum
250   solvere conantis specialia commoda matris
      inpugnandi animo, cuius mihi cura tuendae
      hoc quoque maior erat, quo iustior, et pietatis
      non minor affectus studium firmabat honestum.
      Insuper adversis me pluribus exagitandum
255   laeva facultatum prorumpens fama meorum
      exposuit blandas inter vanae ambitionis
      inlecebras gravibus coniuncta et damna periclis.
      Quae meminisse licet pigeat transactaque dudum
      oblivione sua malim sopita silere,
260   invitant adversa tamen per nostra tuorum
      cognita donorum solacia, Christe, bonorum
      emensis indepta malis tua munera fando
      prodere et in lucem proferre recondita corde.
      Namque et quanta mihi per te conlata potentum
265   gratia praestiterit, facile experiendo probavi,
      saepe prius claro procerum conlatus honori
      ignorans, proprio quam praeditus ipse potirer,
      quantum et e contra vi impugnante maligna               

      ipsa patronarum mihi ambitiosa meorum
270   obfuerint studia et nostri evidenter honores.

         Ac mihi ante omnes specialiter, altera cuius
      pars orientis erat patria, in qua scilicet ortus
      possessorque etiam non ultimus esse videbar,
      iniecere manum mala, sed mihi debita dudum,
275   quod me et invitum protracto errore tenerent
      agminis ipsa mei primum molitio pigra,
      dissona et interdum carorum vota meorum,
      saepius et propriis certans mens obvia votis,
      ambigui eventus quotiens formido recurrens
280   tardabat coepto sorte obsistente paratus;
      allicerent et contra animum suetudo quietis,
      otia nota, domus specialia commoda plura,
      omnibus heu! nimium blandis magnisque refertae
      deliciis cunctisque bonis in tempore duro,
285   hospite tunc etiam Gothico quae sola careret;
      quod post eventu cessit non sero sinistro,
      nullo ut quippe domum speciali iure tuente
      cederet in praedam populo permissa abeunti:
      nam quosdam scimus summa humanitate Gothorum
290   hospitibus studuisse suis prodesse tuendis.

         Sed mihi ad sortem praefatae condicionis
      addita maioris nova est quoque causa laboris,
      ut me, conquirens solacia vana, tyrannus
      Attalus absentem casso oneraret honoris                  
295   nomine, privatae comitivam largitionis
      dans mihi, quam sciret nullo subsistere censu
      iamque suo ipse etiam desisset fidere regno,
      solis quippe Gothis fretus male iam sibi notis,
      quos ad praesidium vitae praesentis habere,
300   non etiam imperii poterat, per se nihil ipse
      aut opibus propriis aut ullo milite nixus.
      Unde ego non partes infirmi omnino tyranni,
      sed Gothicam fateor pacem me esse secutum,
      quae tunc ipsorum consensu optata Gothorum
305   paulo post aliis cessit mercede redempta
      nec penitenda manet, cum iam in re publica nostra
      cernamus plures Gothico florere favore,
      tristia quaeque tamen perpessis antea multis,
      pars ego magna fui quorum, privatus et ipse
310   cunctis quippe bonis propriis patriaeque superstes.
      Namque profecturi regis praecepto Atiulfi
      nostra ex urbe Gothi, fuerant qui in pace recepti,
      non aliter nobis quam belli iure subactis
      aspera quaeque omni urbe inrogavere cremata:
315   in qua me inventum comitem tum principis eius,
      imperio cuius sociatos non sibi norant,
      nudavere bonis simul omnibus et genetricem
      iuxta meam mecum, communi sorte subactos,
      uno hoc se nobis credentes parcere captis,
320   quod nos immunes poena paterentur abire,
      cunctarumque tamen comitum simul et famularum,           

      eventum fuerant nostrum quaecumque secutae,
      inlaeso penitus nullo adtemptante pudore,
      me graviore tamen relevato suspicione
325   munere divino, iuges cui debeo grates,
      filia ut ante mea per me sociata marito
      excedens patria communi clade careret.

          Nec postrema tamen tolerati meta laboris
      ista fuit nostri, quem diximus. Ilico namque
330   exactos laribus patriis tectisque crematis
      obsidio hostilis vicina excepit in urbe
      Vasatis, patria maiorum et ipsa meorum,
      et gravior multo circumfusa hostilitate
      factio servilis paucorum mixta furori
335   insano iuvenum nequam​ 3 licet ingenuorum,
      armata in caedem specialem nobilitatis.
      Quam tu, iuste deus, insonti a sanguine avertens
      ilico paucorum sedasti morte reorum
      instantemque mihi specialem percussorem
340   me ignorante alio iussisti ultore perire,
      suetus quippe ovis tibi me obstringere donis,
      pro quis me scirem grates debere perennes.
         Sed mihi tam subiti concusso sorte pericli,
      quo me intra urbem percelli posse viderem,
345   subrepsit, fateor, nimium trepido novus error,
      ut me praesidio regis dudum mihi cari,
      cuius nos populus longa obsidione premebat,
      urbe aº obsessa sperarem abscedere posse                 

      agmine carorum magno comitante meorum,
350   hac tamen hos nostros spe sollicitante paratus,
      quod scirem imperio gentis cogente Gothorum
      invitum regem populis incumbere nostris.
      Explorandi igitur studio digressus ab urbe
      ad regem intrepidus nullo obsistente tetendi,
355   laetior ante tamen, primo quam affarer amicum
      alloquio, gratumque magis fore quem mihi rebar.
      Perscrutato autem, ut potui, interius viri voto
      praesidium se posse mihi praestare negavit
      extra urbem posito, nec tutum iam sibi prodens,
360   ut visum remeare aliter pateretur ad urbem,
      ipse nisi mecum mox susciperetur in urbe,
      gnarus quippe Gothos rursus mihi dira minari
      seque ab ipsorum cupiens absolvere iure.
      Obstipui, fateor, pavefactus condicione
365   proposita et nimio indicti terrore pericli,
      sed miserante deo, afflicits qui semper ubique
      imploratus adest, paulo post mente resumpta
      ipse licet trepidus, sed adhuc nutantis amici
      consilium audacter studui pro me ipse fovere,
370   ardua dissuadens, quae scirem omnino neganda,
      praestanda quae autem, quam mox temptanda
         perurgens.

          Quae non sero probans vir prudens ipse secutus,
      ilico consultis per se primatibus urbis
      rem coeptam adcelerans una sub nocte peregit
375   auxiliante deo, cuius iam munus habebat,
      quo nobis populoque suo succurrere posset.               

      Concurrit pariter cunctis ab sedibus omnis
      turba Alanarum armatis sociata maritis.
      Prima uxor regis Romanis traditur obses,
380   adiuncto pariter regis caro quoque nato,
      reddor et ipse meis pactae inter foedera pacis,
      communi tamquam Gothico salutatus ab hoste,
      vallanturque urbis pomeria milite Alano,
      acceptaque dataque fide certare parato
385   pro nobis, nuper quos ipse obsederat hostis.
      Mira urbis facies cuius magna undique muros
      turba indiscreti sexus circumdat inermis
      subiecta exterius; muris haerentia nostris
      agmina barbarica plaustris vallantur et armis.
390   Qua se truncatam parte agminis haud mediocri​ 4
      circumiecta videns populantum turba Gothorum,
      ilico diffidens tuto se posse morari
      hospite intestino subito in sua viscera verso,
      nil temptare ausa ulterius properanter abire
395   sponte sua legit. Cuius non sero secuti
      exemplum et nostri, quos diximus, auxiliares
      discessere, fidem pacis servare parati
      Romanis, quoque ipsos sors oblata tulisset.
      Atque ita res ingens​ 5 temere a me coepta benigno
400   auxilio domini eventu est expleta secundo,
      erroremque meum deus in nova gaudia vertit
      multorum pariter mecum obsidione levata,
      adcrescunt quae cuncta mihi simul ad referendas,          

      Christe, tibi grates, quas inpos solvere verbis
405   parte rependo aliqua semper debere professus.

          Sit tamen ista satis super his me esse profatum,
      inter barbaricas longo quae tempore gentes
      expositus gessi. Quorum mihi plurima saepe
      adversa experto rursum suasere moranti
410   linquendas patriae sedes quantocius esse —
      quod fecisse prius fuerat magis utile nobis —
      illa ut contento peteremus litora cursu,
      pars ubi magna mihi etiamnunc salva manebat
      materni census, complures sparsa per urbes
415   Argivas atque Epiri veterisque novaeque;
      per quas non minima numerosis farta colonis
      praedia diffusa nec multum dissociata
      quamvis profusis dominis nimiumque remissis
      praebere expensas potuissent exuberantes.
420   Sed nec sero mea est proventus vota secutus,
      ut vel migrare exoptata hinc ad loca possem,
      vel mihi pars aliqua ex rebus superesset avitis
      inter barbaricas hostili iure rapinas
      Romanumque nefas, contra omnia iura licenter
425   in mea grassatum diverso tempore damna.
      A quo se exuere admisso nec nomina possunt
      cara mihi, maior nostri est quae causa doloris,
      cum mihi damna rei damnis cumulentur amoris,
      quem scio me fidum primis debere propinquis,
430   quamlibet offensum, nec fas non reddere duco.
      Sed bene si sapio, gratanda haec nunc mihi sors est,
      quae tibi conplacuit, multo potiora parante
      iam te, Christe, mihi, quam cum securior ipse
      placatum rebar nostris adsistere votis,                   
435   cum mihi laeta domus magnis floreret abundans
      deliciis, nec pompa minor polleret honoris
      instructa obsequiis et turbis fulta clientum.
      Quae peritura cito illo me in tempore amasse
      nunc piget et tandem sensu meliore senescens
440   utiliter subtracta mihi cognosco fuisse,
      amissis opibus terrenis atque caducis
      perpetuo potius mansura ut quaerere nossem —
      sero quidem, sed nil umquam, deus, est tibi serum,
      qui sine fine manens miserandi ponere finem
445   nescis et ignaris solis succurrere nosti
      praeveniendo prior multorum vota precantum
      et supra quam petimus bona nobis prospiciendo
      amiguisque etiam, quid pro se quisque precetur,
      plura petita negas, magis apta his dare paratus,
450   qui sapiunt tua dona suis praeponere votis.
      Namque et me moresque meos quanto prior ipso
      me melius nosses, in me prodendo probasti,
      quem maiora meis audentem viribus ante
      propsiciens melius per te mihi consuluisti
455   conatus inhibendo meos nimis alta petentes,
      auderem ut monachi perfecto vivere ritu,
      cum mihi plena domus caris affectibus esset,
      qui sibi servari consuetam indicere curam
      posse viderentur, filii, mater socrus, uxor
460   cum grege non minimo famularum quippe suarum,             

      quem totum pariter peregrinae exponere terrae
      nec ratio aut pietas mens aut religiosa sinebat.
      Sed tua magna manus divina et provida virtus
      consilio sanctorum cuncta operando peregit,
465   suadentum mihi tum morem servare vetustum,
      quem semel invectum maiorum traditione
      nunc etiam servans ecclesia nostra teneret;
      confessusque igitur, penitenda quae mihi noram,
      proposita studui constrictus vivere lege,
470   non digno fortasse pians commissa labore,
      sed rectam servare fidem non inscius ipse,
      errorum discendo vias per dogmata prava,
      quae reprobans sociata aliis nunc respuo culpis.
      Post autem, exacta iam ter trieteride quinta,
475   rite recurrente statuto tempore Pascha
      ad tua, Christe Deus, altaria sacra reversus
      te miserante tua gaudens sacramenta recepi
      ante hos ter decies super et bis​ 6 quattuor annos —
      salvo tunc etiam propriae domus ordine, nuper
480   qui fuerat, linqui et quam iam non posse probarem
      nec retinere tamen peregrino iugiter esset
      possibile adstricto iam censu; quominus autem
      rem propriam expeterem, cuius meritumque situmque
      anteriore loco iam me exposuisse recordor,
485   obstabat flecti ad communia commoda coniunx
      indocilis nimioque metu navigare recusans,
      quam nec invitam trahere usquam fas mihi rebar
      parque nefas esset subtractis linquere natis.

         Atque ita frustratus spe iam meliore quietis           
490   in rebus propriis post plura adversa fruendae
      perpetuum exilium diversa sorte dierum
      exigo, iam dudum cunctis affectibus expers,
      primo socru ac matre, dehinc et coniuge functa,
      quae mihi cum fuerit rectis contraria votis
495   officiente metu, fuit et defuncta dolori,
      tum subtracta, meae potuisset cum magis esse
      apta senectuti iunctae ad solamina vitae;
      quae mihi iam derant natis abeuntibus a me,
      non equidem paribus studiis nec tempore eodem,
500   succensis pariter sed libertatis amore,
      quam sibi maiorem contingere posse putabant
      Burdigalae, Gothico quamquam consorte colono.
      Quod licet invito me illos voluisse dolerem,
      sic compensandum tamen hoc ipsum mihi rebar,
505   commoda ut absentis praesentum cura iuvaret,
      fructus quippe rei nostrae, quicumque fuissent,
      sponte sua mecum paulatim participando.
      Sed cito praereptus iuvenis iam presbyter unus
      morte repentina luctum mihi liquit acerbum,
510   summa autem rerum, tenuit quascumque, meaa
      tota erepta mihi multis fuit una rapina.
      Insuper ipse etiam, velut ad solacia nostra
      qui superest, actu simul eventuque sinistro
      inter amicitias regis versatus et iras
515   destituit prope cuncta pari mea commoda sorte.

        Atque ita subtracta spe omni solaciorum,               

      quae mihi per nostros rebar contingere posse,
      cunctaque sero probans a te magis esse petenda,
      quae cupimus, deus alme, subest cui summa potestas,
520   Massiliae demum paulisper consistere legi,
      urbe quidem in qua plures sancti essent mihi cari,
      parva autem census substantia familiaris
      nec spes magna novis subitura ex fructibus esset,
      non ager instructus propriis cultoribus ullus,
525   non vineta — quibus solis urbs utitur ipsa
      omne ad praesidium vitae aliunde parandum —
      sed tantum domus urbana vicinus et hortus
      atque ad perfugium secreti parvus agellus,
      non sine vite quidem vel pomis, sed sine terra
530   digna coli; verum exigui iactura laboris
      suasit et in vacuum culturae inpendere curam
      vix plena exesi per iugera quattuor agri
      et fundare domum summa in crepidine saxi,
      ne quid de spatio terrae minuisse viderer.
535   Porro autem expensas, vitae quas posceret usus,
      conductis studui ex agris sperare paratas,
      donec plena magis servis mansit domus et dum
      maiores melior vires mihi praebuit aetas.
      At postquam in peius pariter mutavit utraque
540   condicio instabilis semper generaliter aevi,
      paulatim, fateor, curis evictus et annis
      exul inops caelebs caris facile in nova versus
      consilia et varia multum ratione vacillans,
      Burdigalam revocare gradum conducere duxi.
545   Nec tamen effectus nostra est incepta secutus,
      utilitas cum vota sibi coniuncta iuvaret;
      quod mihi firmandae fidei, quantum puto, causa           
      a te provisum fas est me credere, Christe,
      ut, praestare mihi quantum tua gratia posset,
550   prolixo paulatim usu experiendo probarem,
      plurima subtracto cum per dispendia censu
      perdurare mihi speciem domus et renovatas
      saepius expensas te prospiciente viderem.
      Pro qua sorte quidem vitae scio me tibi grates
555   immodicas debere, deus, pro me tamen ipse
      nescio, si salvo possim gaudere pudore —
      sive quod ipse adhuc propriae specie domus utens,
      seu quod divitibus contentus cedere natis
      omnia quae possunt etiamnunc nostra videri,
560   expensis patior me sustentari alienis —
      ni mihi nostra fides quae nil proprium docet esse,
      subveniat, tam tuto aliena ut nostra putemus,
      quam nos nostra aliis debemus participanda.

        Nec tamen hoc ipso vitae me in ordine passus
565   ambiguum nutare diu, velociter ultro
      solari es dignatus, deus, nostramque senectam
      invalidam variis diverso tempore morbis
      iugiter adsuetus blandis palpare medellis,
                                                       nunc quoque sic ipsi iuvenascere posse dedisti,
                                                 570   ut, cum iam penitus fructus de rebus avitis
                                                       sperare ulterius nullos me posse probasses,
                                                       cunctaque ipsa etiam, quae iam tenuatus habere
                                                       Massiliae potui, amissa iam proprietate
                                                       conscripta adstrictus sub condicione tenerem,
                                                 575   emptorem mihi ignotum de gente Gothorum                      

                                                       excires, nostri quondam qui iuris agellum
                                                       mercari cupiens pretium transmitteret ultro,
                                                       haut equidem iustum, verumtamen accipienti
                                                       votivum, fateor, possem quo scilicet una
                                                 580   et veteres lapsi census fulcire ruinas
                                                       et vitare nova cari mihi damna pudoris.

                                                         Quo me donatum praestanti munere gaudens
                                                       ecce novas, deus omnipotens, tibi debeo grates,
                                                       exuperent quae paene alias cumulentque priores,
                                                 585   quas contestatus tota haec mea pagina praesens
                                                       continet; et quamquam spatiis prolixior amplis
                                                       evagata diu claudi se iam prope poscat,
                                                       nostra tamen iugis devotio ponere finem
                                                       nescit ad explenda tibi debita munia, Christe,
                                                 590   hoc unum ipse bonum statuens, hoc esse tenendum
                                                       conscius, hoc toto cupiens adquirere corde,
                                                       omnibus usque locis et tempore iugiter omni
                                                       te praefando loqui, te et​ 7a meminisse silendo.
                                                       quo circa et totum tibi me, deus optime, debens
                                                 595   cunctaque quae mea sunt, opus hoc abs te, deus, orsus
                                                       nunc quoque concludens stibi desino teque precatus
                                                       saepius attente nunc multo inpensius oro,
                                                       ut — quia vita in hac, qua nunc ego dego, senili
                                                       ipsa morte magis plura haut​ 7b agnosco timenda,
                                                 600   nec mihi, quid potius cupiam, discernere promptum est —
                                                       quamcumque in partem tua iam sententia vergit,
                                                       da, precor, intrepidam contra omnia tristia mentem
                                                       constantemque tuae virtutis munere praesta,
                                                       ut, qui iam dudum placitis tibi vivo dicatus
                                                 605   legibus et sponsam conor captare salutem,
                                                       nec vicina magis pro condicione senectae                     

                                                       tempora plus metuam mortis, cui subiacet omnis
                                                       aetas, ambiguae nec me discrimine​ 8 vitae
                                                       suspectum exagitent varii formidine casus,
                                                 610   vitari quos posse, deus, te praesule fido,
                                                       sed, quaecumque manet nostrum sors ultima finem,
                                                       mitiget hanc spes, Christe, tui conspectus et omnem
                                                       discutiat dubium fiducia certa pavorem,
                                                       me, vel in hoc proprio mortali corpore dum sum,
                                                 615   esse tuum, cuius sunt omnia, vel resolutum
                                                       corporis in quacumque tui me parte futurum.


