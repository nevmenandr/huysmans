
 	

        Speculatio de rhetoricae cognatione

          1.

---------------------------------------------------------
Quanta sibimet ars rhetorica cognatione jungatur,
---------------------------------------------------------
non facile considerari potest; vixque est etiam ut auditu animadverti queat, 
nedum sit facile repertu. Cujus quidem rei errorem divisa de singulis disputatio 
praeceptorum creat: de unoquoque enim praecipiunt, nihil de communi laborantes. 
Quam partem doctrinae vacuam, ut possumus, aggrediamur. Dicemus igitur 
de genere artis, et de speciebus, partibus, instrumento, instrumentique 
partibus, opere etiam, officioque auctoris, et fine. Quocirca quid in commune 
speculandum est, hinc disserendi sumamus exordium.
        

          2.
          Rhetoricae igitur genus est facultas; species vero tres, judiciale, 
demonstrativum, deliberativum. Et genus quidem id esse quod diximus, patet.
---------------------------------------------------------
Species autem idcirco sunt quas superius enumeravimus,
---------------------------------------------------------
quoniam in his tota rhetorica est. Integra enim vis est rhetoricae in judiciali 
genere causarum; integra in demonstrativo vel deliberativo. Sed haec genera 
sunt causarum; omnes enim causae vel speciales vel individuae sub horum 
unum trium generum cadunt: ut sub judiciale quidem speciales, ut majestatis 
vel repetundarum, individuae vero, ut Cornelii majestatis, vel Verris repetundarum. 
Cadunt sub deliberativum vero quaecunque causae consultationem habent, 
ut si specialiter accipias de bello vel pace; si vero individuae, ut de 
bello Pyrrhi vel pace. Eodem modo etiam in demonstrativis quaecunque veniunt 
in laudem et vituperationem: ut si specialiter, ut laus viri fortis; individuae
---------------------------------------------------------
vero, laus Scipionis, sub demonstrativum cadunt.
        

          3.
          Materia vero hujus facultatis est omnis quidem res proposita 
ad dictionem; fere autem civilis quaestio. In hanc species a rhetorica 
venientes quasi quaedam formae capiunt sibi materiam, et tripliciter informatam 
tenent figura, quod posterius liquebit: ut civilis quaestio quae adhuc 
informis secundum species erat, fiat accepto fine unicuique specierum rhetoricae 
subjecta. Ut informis adhuc civilis quaestio, cum acceperit ex judiciali 
finem justi, fiat ipsa civilis quaestio in judiciali genere constituta. 
Cum vero ex deliberativo sumpserit utile vel honestum, tunc fiat ipsa civilis 
quaestio in deliberativo causarum genere constituta. Si vero ex demonstratione 
sumpserit bonum, tunc demonstrativa fit civilis quaestio.
---------------------------------------------------------
Veniunt autem in materiam species ex rhetorica: quod aliter in materia 
sua quaelibet facultas non potest operari, quam si suas adhibeat partes: 
absentibus enim cunctis suis partibus, rhetorica ipsa quoque est absens.
        

          4.
          Sed quoniam de speciebus dictum est rhetoricae, quomodo sunt 
genera causarum, ita sunt ut omnium negotiorum quae in civili negotio constituta 
sunt informata. A fine justo judiciale sit genus. Omnium vero quae constituta 
in civili quaestione honestum vel utilem finem ceperunt, deliberativum 
sit genus: omniumque quae in civili posita quaestione finem honesti, justi, 
bonive sumpserunt, sit demonstrativum genus. Sed de his hactenus.
        

          5.
          Nunc de partibus rhetoricae providendum est.
---------------------------------------------------------
Partes enim rhetoricae sunt quinque; inventio, dispositio, elocutio, memoria, 
pronuntiatio. Partes autem vocantur idcirco, quia si quid harum defuerit 
oratori, imperfecta facultas est. Atque ideo quae universa formant oratoriam 
facultatem, ea partes facultatis ejus dicere, nihil absurdum est. Sed hae 
partes quoniam rhetoricae facultatis sunt, totamque rhetoricam facultatem 
componunt, necesse est ubi fuerit rhetorica, ipsae quoque subsequantur. 
At est rhetorica in propriis speciebus integra: omnes igitur rhetoricae 
partes inerunt rhetoricae speciebus. Quocirca etiam his civilibus negotiis 
tractandis adhibebuntur, quae a supradictis rhetoricae speciebus informantur. 
Aeque igitur in judiciali negotio et in deliberativo et in demonstrativo, 
inventio, dispositio, elocutio,
---------------------------------------------------------
memoria, pronuntiatioque, conveniunt.
        

          6.
          Quoniam vero omnis fere facultas instrumento utitur ad faciendum 
quod potest, erit igitur aliquid instrumentum. Hoc vero est oratio, quae 
partim in civili genere versatur, partim minime. De ea autem oratione loquimur, 
quae habet aliquam quaestionem, vel quae ad finem expediendae quaestionis 
accommodatur. Ea ergo oratio, quae in civili genere versatur, continue 
decurrit; ea quae non est in civilibus causis, interrogatione et responsione 
explicatur. Sed
---------------------------------------------------------
prior, rhetorica; secunda, dialectica nuncupatur: quae hoc superiore differt, 
primum quod illa civiles ὑποθέσεις, haec θέσεις considerat; dehinc quod 
illa continua oratione, haec intercisa peragitur; et quod rhetorica oratio 
habet praeter adversarium judicem, dialectica vero eodem judice quo adversario 
nititur.
        

          7.
          Haec igitur rhetorica oratio habet partes sex: prooemium, quod 
exordium est; narrationem, partitionem, confirmationem, reprehensionem, 
perorationem: quae partes instrumenti rhetoricae facultatis, quoniam rhetorica 
in omnibus suis speciebus inest, eisdem inerunt; nec potius inerunt, quam 
hisdem quae peragunt administrabunt. Itaque et in judiciali genere causarum 
necessarius est ordo prooemii et narrationis atque caeterorum, quae in 
demonstrativo
---------------------------------------------------------
deliberativoque necessaria sunt. Opus autem rhetoricae facultatis docere 
et movere: quod nihilominus hisdem fere sex instrumentis, id est orationis 
partibus, administratur. Partes autem rhetoricae, quoniam partes sunt facultatis, 
ipsae quoque sunt facultates. Quocirca ipsae quoque orationis partibus 
quasi instrumentis utentur in partem, atque ut his operentur, eisdem inerunt. 
Nam nisi adsint praedictae rhetoricae partes, ut inveniat, eloquatur, disponat, 
meminerit, pronuntiet, nil agat orator. Eodemque modo eae quae fere partes 
instrumenti, nisi habeant omnes orationis partes, frustra sunt. Hujus autem 
facultatis effector orator est, cujus est officium dicere apposite ad persuasionem.
        

          8.
          Finis tum in ipso, tum in altero. In ipso quidem,
---------------------------------------------------------
ut bene dixisse, id est dixisse apposite ad persuasionem; in altero vero, 
persuasisse. Neque enim si qua impediant oratorem quominus persuadeat, 
facto officio, finis non est consecutus. Sed is qui officio quidem fuit 
contiguus et cognatus, consequitur, facto officio; is vero qui extra est, 
saepe non consequitur. Neque tamen rhetoricam suo fine contentam honore 
vacuabit. Haec quidem ita sunt mixta, ut rhetorica insit speciebus, species 
vero insint rhetoricae. Causarum autem partes status esse dicuntur, de 
quibus hoc modo dispiciendum est. Quomodo enim partes esse putabuntur causae, 
si ita partes ut species? quomodo fieri potest, ut in una causa plures 
constitutiones sint? nam species sibimet impermixtae sunt. At veniunt in 
causam plurimae
---------------------------------------------------------
constitutiones: non sunt igitur partes causarum, velut species status. 
Illud quoque quod nulla species aliam sibi oppositam speciem ad substantiam 
juvat. Constitutio vero constitutionem confirmat ad fidem. Nec vero fieri 
potest ut ita sint causarum quasi totius partes. Nullum enim compositum 
ex una parte totum atque integrum esse potest. At in causa constitutio 
una idonea est constituere causam.
        

          9.
          Quid igitur est dicendum? Patet via rationi.
---------------------------------------------------------
Neque enim causae ejus pars esse dicitur constitutio, quae in controversiam 
venit, et quam status constituit: cum praesertim qui additur ad causam 
status, jam una constitutione firmata, non sit principalis sed accidens; 
atque in uno negotio tot veniant controversiae quot sunt constitutiones. 
Sed quot controversiae, tot causae: et licet eas unum contineat negotium, 
causae tamen impermixtae sibi variantur. Ut qui juvenem de lupanari exeuntem 
vidit, paulo post de eodem loco uxorem suam vidit egressam, accusat juvenem 
adulterii. Hic unum negotium quod vertitur est; causae autem duae: una 
conjecturalis, si neget se fecisse; altera finitiva, si in lupanari concubitum 
non dicat posse adulterium putari. Sed neque neganti pars est ejusdem controversiae
---------------------------------------------------------
conjecturalis status; neque definienti definitio: totam enim continet causam. 
Causam autem voco non generaliter, sed controversiam constitutione aliqua 
firmatam.
        

          10.
          Sunt autem partes constitutiones causae generalis hoc modo. Si 
enim omnis causa conjecturalis esset, nec alius status inveniretur, non 
esset status conjecturalis causae pars, sed ipsa causa esset sine dubio 
conjectura. Sed quoniam partim conjectura, partim sine, partim qualitate, 
partim translatione, causae omnes tenentur, pars est constitutio causae, 
non ejus quam tenendo informat, sed ejus quam dividit generalis; cujus 
scilicet quasi membrum aliquod abscidens suum facit unaquaeque constitutio. 
Sunt igitur partes ut species causae constitutiones
---------------------------------------------------------
generalis, non ejus quam unaquaeque tenens informaverit.
        

          11.
          Quare est genus rhetoricae facultas. Rhetoricae vero species 
tres, judicialis, demonstrativa, deliberativa. Materia autem civilis quaestio, 
quae dicitur causa. Partes hujus materiae constitutiones. Rhetoricae partes, 
inventio, dispositio, elocutio, memoria, actio. Instrumentum, oratio. Instrumenti 
partes, exordium, narratio, partitio, confirmatio, reprehensio, peroratio. 
Opera, docere et movere. Actor,
---------------------------------------------------------
orator. Officium hujus, bene dicere. Finis, tum bene dixisse tum persuadere 
est.
        

          12.
          Tota rhetorica in speciebus; species vero ita totam materiam 
informant, ut tamen vicissim totam sibi vindicent: quod ex hoc intelligi 
potest, quoniam omnes sibi materiae partes singulae species tenent. Nam 
in judiciali quatuor constitutiones invenies, et in deliberativa demonstrativaque 
easdem quatuor invenire queas. Unde ostenditur, si omnes partes causae 
generalis, quae est civilis quaestio, singulae species habent, omnes vero 
partes causam esse; ipsam causam, id est civilem quaestionem, ab speciebus 
vicissim vindicari totam: eo modo quo vox uno tempore ad plurimorum aures 
pervenit cum suis integra partibus, id est elementis. Nam
---------------------------------------------------------
eodem tempore tota causa ad diversas species cum suis partibus transit.
        

          13.
          Sed cum species in materiam venerint, id est in civilem quaestionem, 
et eam cum suis obtinuerint partibus, inferunt secum etiam ipsam rhetoricae 
facultatem: quare etiam rhetoricae partes. In singulis ergo constitutionibus 
erunt rhetoricae partes. Sed illata materia rhetorica infert secum instrumentum 
suum. Infert igitur secum orationem, et haec proprias partes: eritque in 
constitutionibus exordium et narratio et caetera. Sed cum instrumentum 
venerit in civilem quaestionem, operam quoque suam simul infert. Et docebit 
igitur ac persuadebit in omni constitutione. Sed haec per se venire non 
poterunt, nisi sit is qui haec moveat, velut artifex
---------------------------------------------------------
atque architectus. Hic autem est orator, qui cum ad causam accesserit, 
faciet officium suum. Bene igitur dicet in omni genere causarum, et in 
omni constitutione. Orator faciet etiam finem, tum ut bene dixerit in omni 
constitutione, tum ut persuaserit.
          De singulis igitur nunc quidem in commune tractavimus: de unoquoque 
vero separatim post, si erit commodum, disseremus.
EXPLICIT SPECULATIO COMMUNIS DE RHETORICAE COGNATIONE.
        
      

  