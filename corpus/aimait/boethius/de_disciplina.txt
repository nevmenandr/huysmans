

 	


        PROOEMIUM.


---------------------------------------------------------

Vestra novit intentio de Scholarium Disciplina compendiosum postulare tractatum, 
utinam a spiritus mei parvitate, prout facultas suppetit, ingeniique declivitas, 
aerumnarumque tenacitas, amicis vestris, o Martiane, petitionibus tentabo 
acquiescere. Et licet duplici genere commentorum sim impeditus, non tamen 
omnino diversorum, in quasdam Aristotelis
---------------------------------------------------------
necnon aliorum philosophorum editiones, proprioque attenuatus studio, et 
inhumani regis Gothorum cruciatu corrosus, philosophico me praeveniente 
consolatu, extremaque profundae Trinitatis perspicatione permollitus. Quid 
enim gymnasiorum exercitu lucidius quam in artificiali et naturali progressione 
debita cognitio, et quam virium intelligentiae gradualis exhibitio! Eloquentiae 
enim partes decenti artificialium
---------------------------------------------------------
et naturalium processu, et perspicua intelligentiae comprehensione novimus 
stabiliri. Imprimis ergo prima scilicet puerorum oblectamenta sunt praelibanda. 
Secundo videlicet qualiter adultorum elatio magistratui subjicienda sit, 
et disciplinae connectenda. Tertio de eorum elatione reprimenda, exemplorum 
commendatione distincte exponendo. Quarto de scholarium sagaci provisione 
eorumque graduali statione. Quinto qualiter scholarium venerabilis ac sincera 
devotio ad magisterium proferenda sit. Sexto de magistratuum norma trinaque 
divisione statuque erga subditos modoque docendi praecognito. Haec autem 
ad intelligentiae cognitionem suscepimus peragenda, pristinum modum tractandi 
fere omittentes, nunquam leviori stylo perusi, quoniam in majori parte 
pro rudibus informandis est exsecutio, et tanto levior dilucidandi debet 
esse translatio.



          CAPUT PRIMUM.
Cum autem indiscrete impotens septennis infantia
---------------------------------------------------------
ducitur ad imbuendum, cavendum est ne membrorum indecens sit dispositio, 
ut pote integralium, et aeris intemperies, ut pote constringentis hiemis 
obtusitas, et comburentis aestatis profunditas periculi generet incrementum. 
Legitur enim Timothei filium lepra incumbente, castratum, loripedem, gibbo 
tumentem, doctrinae mancipatum, plebeiam exstitisse abjectionem suorumque 
sociorum detractionem ridiculosam. Similiter praetoris suburbani filium 
canicula instigante litteris vidimus mancipatum, cum autem solita non gauderet 
umbrella, propria virtute destitutus, ictericiae poena permollitus, vitalibus 
tandem spiritibus attenuatus, lymphatico morbo occubuit. Ecce quantum difficultatis 
membrorum indecens indispositio, et aeris intemperies teneritati puerili 
contulerunt.Cibariorum autem mediocris sit facultas;
Potus autem sit tenuis ejusdemque parcitas;
Vestium autem similiter absit penuria.

---------------------------------------------------------
Imprimis igitur figurarum elementa repraesentantium imprimenda est dilectio, 
conjungendarumque litterarum non parum artificiosa conjunctio. Nec tali 
laborioso certamini multum est insistendum, nec cito ut Servio placet abeundum, 
quoniam si visus est in multis promptior, in aliis reperitur tunc et habilior. 
Secundum laboriosi certaminis stat aedificium, in Probi Didimique traditionibus, 
necnon aliorum philosophorum quos venerabilis commendat auctoritas. Animadvertendum 
est autem in hujusmodi ut fideli resolutioni subjaceat lata traditio, et 
a discentis idioma verbo tenus explicatum sit, fundamenti enim tenacitatem 
in his oportet consistere. Nec menstruoso saltu Phoebes abeundum est, nec 
solari cursu tantum confirmandum, sed expleto Mercurii intervallo, eodemque 
fere duplicato diligenter immorandum. Diligentiam enim cujuslibet operis 
obtusitas permollitur. Senecae traditio, inexpletio Lucani, Virgilii prolixitas, 
et Statii urbanitas, dura Flacci translatio, durior Persii editio, Martiani 
non indigna laesio, Nasonis
---------------------------------------------------------
discretio, sunt indaganda memorialique cellulae commendanda. Caeterorumque 
philosophorum (prout ingenii suppetit capacitas) non sub silentio est praetereunda 
moralitas, ut sic sententiosa dictaminis vigeat serenitas, et metrorum 
floreat jucunditas. O quam Tullii venerabilis facundia summis desideriis 
est collocanda. Cavendum autem in hujusmodi ne contingat ut Iotario contingebat, 
ipse enim triginta annis ignorantiam suam praedictorum philosophorum in 
gymnasiis tradidit imbuendam. Cum vero dies ut praeesset mediocribus advenisset, 
cujus uxor es et Aeneas dubitasse se diutius asserebat, quem in hemistichiorum 
Virgilii serenitate invenisset. Requisitusque a quodam suorum discipulorum 
qualiter primam hujus dictionis syllabam magister vertere versu posset, 
respondit absurdum esse tanti nominis primam syllabam abbreviari, sed potius 
acuto accentu pronuntiari. Ecce quantum durae cervicis obtusitas
---------------------------------------------------------
perdidit temporis et expensae. Completo autem non indebite hujusmodi gymnasii 
rudimento, ad majoris inquisitionis scientiae limina procedendum est. Scientiae, 
inquam, quam veri falsique novimus indagatricem, solamque scientiam scientiarum 
titulo subtilitatis obstipantem subjecta. Haec est, inquam, scholaris domina, 
quae penetranti vestium natura ad scientiarum quarumlibet fastigia praebet 
incrementa virtutum. Quid autem lucidius cognitione quinque universalium, 
quae est trivialium scientiarum magistra, quadrivialiumque potentia, collateralium 
scientiarum plenitudo. Ad hujus autem imperialis dominae apicem scandendum 
est hoc ordine. Imprimis igitur terminorum intrinseca cognitio, eorumque 
in propositione non latens copulatio, propositionumque non indigna connexio 
sunt apponenda. Terminorum autem determinationes quas syncategoremata appellamus, 
memorialiter menti sunt imprimendae, ut pote quae sophisticae non parum 
deserviunt phantasiae. Horum autem notitiam Trebatium virum meminimus
---------------------------------------------------------
prudentissimum, sed in hoc imperitum, quasi indignam scientiam relatu sub 
silentio praeterisse. Die autem conflictus adveniente, eumdem miserrime 
ab his sophistica vincente detentum vidimus, et indecenter a suorum collegio 
sequestratum. Quid ulterius, angustia pudoris confusus, quod prius censebat 
indignum eloquio, postea sociatim mendicabat. Hujus autem imperialis dominae 
fimbriis dotata ars sophistica, petulanti animo confusa, nugatoriaeque 
loquacitatis eulogio perusa, mulieris fuco vultu perfusa, barbaras nationes 
obliquo sidere respiciebat, quam in commentariis Alexandri et nostris novimus 
decoratam, et translatione perfectam summopere esse curandam. Ad istorum 
et caeterorum perfectionem triplici solemus uti recordatione, quarum prima 
est vocalis, secunda mentalis, tertia vero communis. Vocalis sophisticum 
facit, mentalis judicium, communis si continuata fuerit facit perfectum. 
Vocalis caecitatem, mentalis scientiam, communis
---------------------------------------------------------
usum. Usus autem ad magisterium properare festinat. Sicut enim prudentia 
sine justitia parum vel nihil prodest, justitia autem sine prudentia multum: 
sic scientia sine usu prodest parum, usus autem sine scientia prodest multum. 
Si vero bonae indolis scientiae tirunculus totam nequeat seriatim comprehendere 
orationem, saltem primam capiat pronuntiationem, donec gradatim procedendo 
continuam producere possit effectum. Visis autem levitatum scientiis, de 
speculatione Porphyriana quinque universalium quae ab Aristotele monstra 
vocantur attendendum est, ad ipsius categorias necessaria, quae luce expositionis 
in commentariis nostris bis patefecimus. O quantum utilitatis habetur in 
his si intrinseca habeatur cognitio! Nonne litteralis Sophronici facultas 
est vitio notanda. Inquam. Nostra quoque volumina styli schemate decorata 
non sunt omittenda. Aristotelis quoque tota succincta brevitas, li et voce 
tediosa, non tamen infructuosa: malui enim potius fideli deservire translationi 
quam arrogantiae reprehendi temeritate.
---------------------------------------------------------
Quid enim Aristotelis lucida veritate serenius? Nec dum haec geruntur, 
grammaticae fructuositas nullatenus est oblinquenda, per eam enim cujuslibet 
artis commendabilis redditur possessio jucunda. Rhetoricaeque lepos, quadrivialium 
quoque honor studii comparatione acquisita, pro posse non debent omitti. 
In his autem studii protervitas florem generat, fructumque parturit, si 
dubitationi permixta fuerit et tempestiva.



          CAPUT II.
Visis autem scholarium rudimentis et virtutum incrementis, nunc de eorum 
subjectione erga magistros breviter est ordiendum, quoniam qui se non novit 
subjici, non noscat se magistrari. Miserum est enim eum fore magistrum 
qui nunquam se novit esse discipulum. De et autem discipuli subjectio in 
tribus consistere, scilicet in attentione, benevolentia et docilitate.
---------------------------------------------------------
Attentus, inquam, exercitio, docilis ingenio, benevolus animo. Attentus, 
inquam, ad audiendum, docilis ad intelligendum, benevolus ad retinendum. 
Ista vero tria ad perfectionem concurrunt permutati. Non sit autem scholaris 
dyscolus. Dicitur enim dyscolus quasi a schola divisus. Schola enim Graece, 
dicitur vacatio Latine; inde dyscolus, quasi vacatione divisus. Dyscolus 
autem dicitur ille qui discurrit per vicos, et plateas, et tabernas, et 
meretricum cellulas, per publica spectacula, per pompas et choreas, et 
per comessationes, et per publicas coenas, et hoc vagis oculis, et effrena 
lingua, petulanti animo, vultu incomposito, omnibus his schola postponitur. 
Quodam vero tempore cum causa sanitatis recuperandae, et ob aeris intemperiem, 
ritusque Gallorum facetos matronarumque pios affatus, nos ad Galliam transtulissemus, 
multos dyscolos, ut meminimus, visu percepimus in civitate Julii Caesaris 
quae Lutetia Parisiorum dicebatur. Multos autem artes mendicare prospeximus, 
nullis eis pocula philosophiae administrantibus,
---------------------------------------------------------
flavosque Britones studii pretio Romam commeantes graviter indoluimus, 
quia Atheniensium scintillulis minime pascebantur. Tandem autem Gallica 
lingua Graecari incoeperunt. Quod si aliquid aliud quam tortuosa volumina 
Lucretii in partibus suis invenissent, consilio nostro non tantum operis 
perdidissent. Germanici furoris paucos inspeximus intitulari. Magicae autem 
delusionis arte de Iberia multos vidimus magistrari. De nostris autem lippientibus 
patet et convulsis oculis. Sed haec hactenus de dyscolo sufficiant. Ne 
sit autem discipulus violentus erga magistrum. Violentiae autem Albinus 
Albei filius procedat in exemplum, qui cum esset filius dilectionis, magis 
vero infelicitatis praecursor, magistro suo Grillo quandoque balbutienti 
manus injecit sceleratas, ac canitiem ejus venerabilem foedo pedum maculavit 
accessu. Quae tanti sceleris causa fuit, quia ad primam aeris impressionem 
totam nequivit comprehendere constitutionem. Proh dedecus, proh fit infelicis 
discipuli in caput felicitatis accessus! Tam
---------------------------------------------------------
scelerato Nero gaudeat haerede, tam coinquinato Anetus successore. Grillus 
vero cum Socrate, Senecae gaudeat appetitu. Non est ergo dignus scientia 
qui scientiae insurgit praeceptori. Luxuriae a fervore studeat se discipulus 
alienare. Quam triplici satirici partitione diviserunt: quamdam in ornatu 
vestium dicentes consistere, aliam in coitu, tertiam vero gulositatis assistricem. 
Cujuslibet vero rabie feculenta frequenter novimus laborare subjectos. 
Contumelioso coitus appetitu sanguineum Lucretii filium, Zenonisque discipulum 
tota Roma flevit inviscatum, qui tamen clarissimis ortus fuit natalibus, 
quantitatis procerae et sanguineae qualitatis, mirae siquidem eloquentiae, 
perspicacis ingenii, sed quotidianis et ultra debitum nuptiis gaudebat, 
patre poenam deferente, patrimonium enim parentumque census illicite consumebat, 
cunctisque zelotypis eminebat. Aleis autem et meretricum cellulis semper 
inhiabat. Proprio autem adhuc non destitutus pruritu,
---------------------------------------------------------
postea a parentibus ejectus, tandem ab amicis et consortibus destitutus, 
a creditoribus undique fatigatus, notis et ignotis furtim studuit assitere, 
crucis ab angustiis a patre creberrime redemptus, ultimo tamen parentis 
pecunia redimi non potuit. Cruci ergo adductus eumdem ad se venire lacrymis 
compellebat, osculumque voce querula petebat. Pietatis autem motio ad filii 
petitionem patrem erexit, erectique filius nasum morsu secuit acutissimo 
dicens: Quare a meis primis erroribus incastigatus evasi? Utquid magistri 
mei documentis non obedivi, sociosque meos contempsi? Filii patrem necesse 
est indulgere castigationi, magistrumque discipuli mores informare. Ecce 
quantum detestabilis est meretricum incursus. Est autem meretrix nonaria 
inferni janua, via iniquitatis, scorpionis percussio, viscarium scelerum, 
puteus interitus, et si qua est alterius luxuriae ignominia, species quaelibet 
alia gravior scelere
---------------------------------------------------------
deteriorque. Interitus autem Hyacintinus cunctis patet et Jovinus. Et alibi 
meretricis labia favum distillant, sed absinthium ejus novissima subministrant. 
Comessationibus et ebrietatibus secunda species luxuriae dotata, permutatim 
tanquam causa ad causatum cum praedicta gaudet sustineri. Propter coitum 
enim fit ebrietas relative, necnon et caeterorum vitiorum genera. Vinum 
autem modice sumptum intellectui videtur conferre acumen, non autem modice 
sumptum rationem perturbat, intellectum hebetat, memoriam enervat, oblivionem 
immittit, errorem infundit, ad ignorantiam perducit. Ubi enim ebrietas, 
ibi furor dominatur; ubi furor dominatur, ibi nulla sapientia, sed insipientia 
pervagatur. Hujus autem rationis quotidiana patent exempla, et virtutum 
detrimenta. Quae etiam pestis consorte vinoso deterior, quia si studere 
nequeat, caeteros gymnasiis inhiare volentes corrodit, errorem litis confovet, 
vel pugnis opem orat. O qualis permixtio studentibus est cum dissoluto! 
Ejiciat ergo ab integritate consortii tales
---------------------------------------------------------
prudentium discretio ordine irregressibili et hoc tempore determinato. 
Haec autem secunda species primae quandoque praeambula, posterioris autem 
pedisequa appetitiva. O quantum erroris immittit ebrietas in mentem discipuli, 
nisi freno sobrietatis castigetur ad unguem! Tertia species luxuriae est 
concupiscentia quae ornatibus inhiat, parentumque progeniei maritata consistit, 
quibus paupertatis tuta facultas cedit invicta. Haec autem vestium gaudet 
varietate frequentiae, earumque in sigillatione membratim, pectinis beneficio 
caesariem polire, et calamistri tortuositate, florumque diversitate seriatim 
lascivere, gulamque suam fuco perfundere, novaculaeque frequenti castigationi 
inhiare, sinum aromatibus adimplere, gemmatis colla monilibus, Parthorumque 
cingulis ventrem castigatum plebi ostendere, rostratis tabulatisque calceis 
ut regina incedere, colloque elato, gutture inflato, supercilio mutilato, 
oculo impudico, fastuosoque incessu semicirculariter incedere gaudet. Raris 
autem parumque modestis sermonibus ampullari,
---------------------------------------------------------
appositisque cibariis omnia fastidire, litibus servientes, probris affines, 
cruciatibus ignotos affligere, ultimo raroque scholis interesse, parumque 
prodesse, primo eisdem abesse festinat. O qualis quantaque vitiorum est 
permixtio! Cum quodam tempore me Athenis causa discendi recepissem, Ganymedem 
Pyrrhr dictatoris filium omnibus praedictis laborantem inspexi, qui quandoque 
pedulis limbatis, quandoque caligis maculatis, per horam cedrinis tibiis 
elatus, nudisque pedibus praecessit, ariopagumque ut stomachatus impetiit, 
cauteque saepissime providi ne mihi insurgeret, quia alienigena eram. Quid 
plura dicam, ad tantam licet invitus devenit inopiam, quod ea quae prius 
fastidiendo contempsit, mendicans corrogando composuerit, fortunae meatu 
permutato. Sed haec hactenus dicta sufficiant.



          CAPUT III.
Cum autem discipulus ad perfectionem tendere teneatur,
---------------------------------------------------------
effectivam causam perfectionis, ut pote continuitatis constantiam, prout 
facultas suppetit, menti dinoscatur imprimere. Quid enim in dilectionis 
opusculo lucidius constantia, quid inconstantia nequius? prima parit, secunda 
parta dissolvit; prima procedit, secunda retrocedit; prima colligit secunda 
collecta dispergit. Cum autem gymnasiis insudare decrevissemus, magistratusque 
vicem dignum duximus obtinere, filium inconstantiae, imo ut verius dicam 
ipsammet inconstantiam, fortuna nostris assiguabat praeceptis imbuendum. 
Qui satiricis inhiabat atramentis mensurnus, historiographis persaepe diurnus, 
elegiacis annuus; ratione vero disserendi Aristotelem lamentabatur nocturnus, 
in editionibus philosophicis mensurnus, duodecimque tabularum compilationibus 
quasi instantaneus, omnibus siquidem in brevi exstiterat fastiditus. Si 
vero librorum inspectionum eorumque scripturae aliquantulum indulsisset,
---------------------------------------------------------
quam plures per horam inspexisset, nullique licet brevissimo tempore manus 
imponeret perficientes. Tandem mercator incoepit esse navigio. Primae vero 
noctis spatio nauseae in hiatum sentina cogente provocatus, et demum ponti 
insultu perterritus inundantis, hortulanus esse cupiebat. Deficiente vero 
legumine militiae se transtulit exercitui; visis autem hostium incursibus 
fugae terga commendabat, Cratonisque studiis tutius inhiabat, cujus semicirculi 
capacitas multis formidabat quaestionibus. Superioris vero circuli latitudo 
zodiaci formata planitie drachmis arrisit septemplicibus. Prima vero litteralis 
protractio quaesivit utrum coeli empyrei dominatio terrenitatis aliqua 
participe natura possit obfuscari. Secunda, utrum spirituum vitalis servitus 
terrenae faecis ambitu queat naturae subsidio denigrari. Tertia autem, 
an Judaicae trinae divisioni polorum, an Aristotelicae simplici acquiescendum 
sit partitioni. Quarta, si Judaicae an termini sint ex ipsis, an in ipsis, 
an quilibet sigillatum, et si Aristotelicae cum partes totius
---------------------------------------------------------
localiter moveantur, quare totum non movetur. Quinta, cur continua elementorum 
sit transmutatio, et an eadem sunt quae primo fuerunt elementa, an alia 
consistant. Sexta, cum unum elementorum contrarium, ut aqua accidentalem 
accipiat qualitatem, ut caliditatem, quare non ignis accidentalem accipiat 
frigiditatem. Septima, an aliqua zona a nostra sit habitabilis, quae habitantium 
primaeva nativitas, quis accessus eorum, qualisque recessus permutatio. 
Circuli vero mappa secundi novenaria oculos intuentium detinebat inspectione. 
Quarum prima, zodiaci latitudine modificantem, continebat circulorum qualitatem 
inspective, colurorumque terminos diffinitive, totiusque formae quantitatem 
progressive. Secunda, an stellae fixae sint in coelo superiori, an, in 
propriis circulis commeantes, planetarum ad instar praevagari discernantur. 
Tertia, an cometae prodigialiter rubentes, circulariter cum caeteris planetis 
percurrant, an destructivae creaturae in suum chaos revertantur, natura 
permissione naturantis. Quarta, an inferioris naturae
---------------------------------------------------------
complexionata virtutem sive eclipsim contrahant ex planetis, an ex primis 
generantibus. Si ex planetis, an secundum necessitatem, an secundum eventum. 
Si vero ex generantibus, cum unum generantium sit album et aliud nigrum, 
quare generatum ex his album et nigrum non est, et quare generatum quando 
in extremitatibus assimilatur patri, in caeteris parturienti, quandoque 
neutri generantium. Quinta, quae proportio motus ad motum per planetas, 
et quae eorum connexio. Sexta, cum Saturnus inter planetas sit senissimus, 
Venusque benignissimus, an benignitas unius malignitatem retardet alterius 
ex opposito advenientis. Septima cum caurus naturaliter frigidus et siccus 
sit, quare nobis contrarius apparet. Octava, quae sit elementorum connexio 
proportionalis. Nona, quis sit solis et lunae meatus et effectus. Ultima 
semicirculi planities proponebat, cur tremor in terris, cur concremat aera 
fulgur, cur maris exundat rabies, gustusque malignus, quae sit natura pennatorum
---------------------------------------------------------
aestivalium, in hieme deficientium, et conversim; quid grandinis rotunditas, 
nivis prolixitas, nebulae potentia; an virtus lapidum ex complexione sit, 
an ex materia; an adamantina attractio ex componentibus simul sit, an ex 
unius incursu tantum; quid pluviae dulcedo, putei hiemalis caliditas, aestivalis 
frigiditas, visus triplex emissio, colorumque concretio. Cum igitur istarum 
quaestionum difficilium solutio animum mutationis non posset adimplere, 
uxori proposuit subjugari praedictis postpositis. Visis undique virginibus, 
in taedium ductus parentibus sic respondit: Improbo corruptas, lectos detestor 
aniles. Nil mihi cum torva virgine, solus ero. Spretisque praedictis ut 
pote solutionibus quaestionum difficilibus, Ptolemaei de caetero praeceptis, 
inquit, insistam. Sed signorum gradus planetarumque discursus sine turris 
altitudine facili visu comprehendi non possunt, quid de caetero faciam. 
Miserum
---------------------------------------------------------
est me esse hominem, utinam humanitatem exuere possem, et asinitatem induere, 
specie hominis permutata! Sit ergo discipuli summa magistratui subjectio, 
exercitii attentio cum animi benevolentia et ingenii docilitate, specierum 
luxuriae evitatio, felicisque constantiae debita professio.



          CAPUT IV.
Omnia siquidem superius expedita de scholarium informatione sunt infixa. 
Nunc de eorum sagaci provisione breviter est tractandum. Cum ergo humani 
corporis complexio phlegmate, sanguine, cholera et melancholia consistat 
suffulta, ab aliquo praedictorum necesse est quemlibet elicere praeeminentiam. 
Melancholico vero pigritiei timorique subjecto, locis secretis et angulosis 
strepituque carentibus, lucisque parum recipientibus, studere est opportunum, 
saturitatemque declivem serasque coenas praecavere; potibusque mediocribus 
gaudere ad naturae studium, prout studii desiccatio exegerit; plenaria 
potus receptione
---------------------------------------------------------
ad mensuram confoveri, ne nimii studii protervitas phthisim generet, anhelam 
thoracisque strictitudinem. Phlegmaticus vero licet strepitu vigentibus 
aedibus, lucisque capacissimis praeceptis studiis potest informari; poculis 
plenioribus potest sustentari, cibariis omnigenisque confoveri, venereoque 
accessu, si fas est dicere, mensurnus permolliri deberet. Sanguineus autem, 
cujus complexionis favorabilior est compago, omnibus aedibus vel locis 
potest adaptari, quem ludendo saepius novimus confoveri gravissima quaestione, 
quam si obliquantibus hirquis parietes solus occillaret. Tamen in hoc semper 
non est confidendum, hunc cibariis levioribus potibusque gratissimis decet 
hilarari. Cholericus vero pallidae effigiei plerumque subjectus solitudini 
supponatur, ne nimii strepitus auditu bilem infundat in totam cohortem, 
sicque magistratus venerabilem laedat majestatem. O quam magistratus laesio 
vitanda est! Hunc coena grandiori novimus sustentari,
---------------------------------------------------------
potuque fortiori deliniri. Cavendum est autem ne litis horror potus administratione 
istius rabidis mentibus extrahatur. Si autem qualitates assignare ignorans 
sit societas, theoricos consulat seque sic cognoscat. Pluribus vero mentibus 
intimatum est gnothiselithos. Felicisque discipuli discretio, magistratui 
gaudeat subjici, eumque metuendo diligat, fidelisque existat. Nec ei, sub 
picturatae dilectionis obtuitu, Albinus existat detrahendo. Quid enim detractore 
nequius? Vae magistratus detractori! Etiamsi fuerint mille cum eo venienti 
magistro assurgat, pro loco et tempore salutando caputque inclinet, eumque, 
si jubeat, assequatur, mansionique ejus, si possit, se inserat cohabitando, 
ut sic castigatus non solum se remordeat, verum etiam si locus adfuerit 
ad eum confluat inquirendo. Si autem discipulus magistro suo semper, ut 
necessarium est, nequeat exhibere praesentiam, tum propter mansionis distantiam, 
tum propter alterius rei causam, dictatas semper lateri suo habeat promptiores 
schedulas,
---------------------------------------------------------
de quibus diligenter imprimat quod conscientiae propriae noverit intimatum, 
ejusque explicite inquirat dubitatum. Cum autem indiscrepans conveniensque 
adfuerit connexio commensalium annua, vel citior secundum propositum commorandi 
voluntas, salis, lignorumque in aestate fragmenta, autumnoque copiam vindemiae 
in messe trituram, in Capricorno congeriem carnium conferat. O quam proficiens 
est sanitatique consentaneum secundum facultatem in unum componere, ne 
ariocopi mucore anxionarius anhelitum infirmet, et vini insipidi acor cordis 
secreta confundat, carnium lanistae rancor, salisque tritura fetor inclusus 
intestina corrumpat, lignorumque defectus membra contrahat, et quod deterius 
est, ne assiduis incursibus ingrassetur anxionarius! Magna vero discipuli 
es commoditas prout facultas suppetit, magistratui necessaria exhibere, 
ne dum ejus inhiat exsecutioni, rerum venalium indulgeat
---------------------------------------------------------
comparationi. O quam absurdum est magistratus egestas! Lotricum autem vetularum 
remotio summopere est appretianda, earumque accessus quanto rarior tanto 
salubrior, ne dum venerit suggerat aliquid inquinatum, vel mancipio aliquid 
extrahat permollito. Quoniam mancipiorum raro invenitur clementia, rariorque 
in agonia constantia reperitur. Vae seducenti mancipio in quo plenarie 
confidit dominantis dilectio! Quid est tali foedius et quid tanto scelere 
gravius? Hospitium mundum, supellex munda, et thorax dealbatus, mancipii 
prudentia rerum exitus considerantis, sedulitati dominicae semper assistentis, 
decenti vultu sunt componenda. Quid mancipio subtrahente foedius? Cunctos 
terreat infelix Elimax, ab elimando dictus, nomen ex re contrahens, qui 
cum Nicostrati munera suscepisset, primo ei vultu servivit blandiori, omnia 
ad nutum administrans, fidelisque per omnia existens, fideliorem se promittens, 
quidquid Nicostrati fidelitas possedit ipsius commissum est infidelitati. 
Quid plura, cum
---------------------------------------------------------
nequissimi Elimacis infelix providentia cuncta vidisset sibi suppeditari, 
carnium alimenta, pisciumque fomenta, caeterarum rerum venalium commercia 
cuncta in duplo quam essent appretiata dominicis auribus intimabat, sicque 
totius substantiae exhausit incrementa, Nicostratumque in summam traxit 
egestatem, et creditorum diuturnam exclamationem. Qua nihil amarius menti 
imprimitur. Vae creditoris insaniei! Maxima vero Nicostrati penuria eum 
in mancipii erroris cognitionem perduxit. Tarde vero Elimacem super errore 
suo convenit; quo audito statim in contumeliosa verba prorupit, dominique 
in visceribus mucronem sepelivit, et quae prius obmiserat secum asportavit, 
dominicumque corpus canibus reliquit devorandum. En quantum detestabilis 
proditoris impietas scelus perpetravit. Servus bilinguis procul expellatur, 
et ipsius nequitia statim deponatur, licet consanguinitatis proximitate 
conjunctus existat. Servorum siquidem crudelitate multos
---------------------------------------------------------
vidimus sociorum incurrere jacturam. Creditoribus autem summa exhibeatur 
debiti commendati, dieique praefixae semper pro posse debiti fiat solutio. 
Scholari vero cui pleno cornu copia non arrisit, o quam dulcis est creditoris 
translatio affiniumque suffragii exhibitio! Prudentis etiam scholaris constantia 
semper al quo consorte gaudeat speciali, cui propriam possit detegere conscientiam, 
qui nubila existente fortuna diligenter subveniat, morboque vigente sedulum 
se exhibeat. Et si tetra mortis caligo adfuerit superstites facultates 
disponat, si vero vivus evadat, ab eo possit sustentari, pasci, deliniri 
et consolari, cubitum duci, diversis etiam partibus procurari; vigente 
autem valetudine libeliis gaudeant permutatim, quaestiunculis certatim 
commendabili recordatione gradatim, castigationis felicitate conversim, 
diversis etiam variisque jocorum generibus dulciter obsequendo. Sicque 
inter eos mutuae dilectionis permaneat integritas, ut primaevi temporis 
ros sit instillans, in
---------------------------------------------------------
medio inundans, in line vero inebrians existat. Quid dulcius, quid praeclarius, 
quid certe melius? praestantis enim amoris nulla favoris adoptio praestat 
finem. Invidia vero, si secundum quid evenerit, in discendo videlicet, 
gratuita est; simplex autem proprii auctoris consumptiva est. Cum autem 
parentis mei providentia ejus colloquio, ut assolet, diebus paucis promittens 
consolari, ait, Athenas studii ob causam me misisset, unicum custodem vitae 
meae inveni nomine Favonium, non a vento, sed a favore denominatum. Hic 
cum me inspexisset itinere fatigatum, diversa considerantem, creberrime 
suspirantem, quaesivit cuja essem, secumque me adduxit, curialiter consolans, 
breviter inquirendo si ob studii causam illuc venissem, cujusque professionis 
essem, cujusque facultatis, post triduum, nomina vicorum ostendendo, angiportorum 
confraga, dicens: Hic vigeat praesagia Chaldaeorum, Ptolemaei non latens
---------------------------------------------------------
gloria, Aristotelis sincera veritas, Platonis probata divinitas, Zenonis 
concretio, Peribonii dilectio, Pythagorae promissio, Homeri Ilias, et labor 
Theseos, Euclidis theoreumata, Daretis porismata, Hippocratis scrutinia; 
hic viget ariopagi efficacia, legum peritia, hippodromi confusa gloria, 
circi victoria, palaestrae potentia, cestus fulminatio, missilium elatio, 
nautarum exclamatio, juventae pervagatio, choreae conventio. Cum ergo haec 
et alia multa Favonii mihi intimasset liberalitas, quaenam mihi esset facultas 
quaesivit, quantaeque expensae loculi mihi posset sufficere numerositas, 
cujusque disciplinae esset mihi promptior mentis intentio. Omnibus sibi 
igitur per ordinem responsis, quoddam memoria dignum amicis auribus instillavit, 
quod scilicet parcitati pecuniae diligenter insisterem, quoniam pudori 
consentaneum est stulte commissa dilapidare, cogenteque necessitate pudore 
me repatriare confusum. Aliud etiam nova via rationis exorbitans propalavit, 
ut si alicujus disciplinae me insererem, prius diligenter inspicerem
---------------------------------------------------------
si bonis moribus obediret, liberalium artiumque ubertate titulis polleret, 
remotaque omni negligentia suae professionis, ut per triduum eum diligenter 
audirem, cunctaque considerarem, ut si bonus esset, licet balbutiens, non 
tamen ab eo discederem. Feliciter autem his et aliis secretis instructus, 
annis duobus de viginti Athenis convalui, quidquid mali expertus ad boni 
tamen vestigia semper fui anhelans. Non enim est dignus dulcoris acumine 
qui amaritudinis nequivit inviscari gravamine. Herodiani, Aristotelisque 
disciplinae semper adhaerens, aliorumque scintillulas diligenter menti 
meae commendavi. Ne paupertatis facultati praesentis operis deroget simplicitas, 
confundat desperatio, affligat desolatio, quoddam cunctorum naturae commune 
dignum duximus examini committendum. Cum autem scholaris egestas diverso 
procedat intuitu, tamen propter a finium tenacitatem, tum propter eorum 
inundantis procellae penuriam, tum propter vitrici juvaminis inconstantiam,
---------------------------------------------------------
tum propter germanae nubilitatis instantiam, tum propter ipsius primogeniti 
militiae nimiam incuriam, tum propter familiaris adustionis versutiam, 
generali stemmate perusi dignum duximus consulendum. Parentum detestabilis 
adunca tenacitas precum instantia permollitur, taediosisque affatibus plerumque 
dissolvitur, fletibusque tempestivis delinitur, promissis fallacibus plerumque 
excitatur, munusculis affectuosis dissolvitur, adulatione si tempestiva 
fuerit perforatur, si minus solidatur, adamantina licet fuerit, exemplari 
commonitu destituitur, aliorumque rogatibus excitatur. Inundantis procellae 
penuriae per laboris incrementa proprii obtemperandum est scriptitando, 
trituras colligendo, areas mundando, ad tempus serviendo. Si tamen ingeniosa 
scribendi facultas motum coegerit voluntarium, necessitatis stimulum dignum 
duximus inhibere. Cavendum est tamen ne deliciosus mentem excitet appetitus, 
lucrumque enervet Sirenosum communiter scribentium, prodiga raroque fidelis 
defraudet adulatio,
---------------------------------------------------------
familiarisque sinistra visu vel auditu ebibat quidquid scribentis dextra 
permollitur. Glebeonis nequitia non obstante, parentelae gratia quantum 
discendi incommodum virtutumque decrementum mihi contulit sub Herodiano 
militanti! Deficiente plerumque paterni sensus igniculo, more praetaxato 
moerorem cautius duximus mitigare, aliquid imprimendo arbitrantes tutius 
egere, quam velle longi laboris itinera repatriando invitus arripere. Affinibus 
intimavit Glebeonis nequitia me pestiferis scriptorum sedibus imbui, lucroque 
seducenti diutius gloriari. Ad malum plerumque parentis promptior intentio 
igne evaporavit intrinseco solitoque privavit subsidio, et priusquam exitus 
acta probasset, non declinavit amentia, precumque in nullo profecit instantia, 
post bima um delatoris notoria traditio remansit, sed non inulta recessit. 
Obsequio vitrici si nequeat consolari facultas, minis derogetur, tractuque 
tempestivo comminuatur
---------------------------------------------------------
ut jocosa Proculi docet transactio. Germani festivantis incuria exemplari 
mitigetur eulogio, ipsiusque propinquitatis admonitu corrigatur versutia, 
vel amentia deprimatur. Germanae nubilibus annis affini quanto citius obtemperandum 
est, ne per incuriae vitium rosa primula pollice carpatur indigno. O quam 
sororis commendanda pudoris professio, dolendaque contrarii commissio, 
veluti vultum deturpantis pudore plena pulpae resecatio! Obtemperandae 
germanitatis insignia secundi Theophrasti Symmachum oeconomum sub silentio 
committendum non est, qui, utroque parentum viam universae carnis ingresso, 
imminentis infamiae germanae constantiam dotis beneficio maritavit, seque 
fortunae meatibus obnixe commendavit. Elisiae marito naufragiis surrepto 
Symmachum fratrem soror insequebatur. Elisia in multis serviendo, meritorum 
simulacro cuncta Symmacho ministrabat. Nam propriae carnis illecebris dum 
deesset facultas, secretius florem exponebat. Maluit enim incuriae vitio 
clam Elisia succumbere quam fraternae
---------------------------------------------------------
foedus constantiae se viva dirumpere, nec ab incoeptis retrograda permansit, 
quousque inchoata fine terminavit idoneo. Tenacitatis industriae rudimento 
adustioni domesticae succurrendum est, ne mutuatae pecuniae diligentia 
bilem infundat, alterius eam vel rei afflictus casum conferat, quidquid 
sub his fiat, caute conferendum est ne pusilla rerum tenacitas vultum ruboris 
judicio in posterum obstipet, tabulata enim plerumque fortia unius scintillulae 
laesione ruere dignoscuntur. Quid de Calvo milite luce sapientiae praedito 
senserit canities cognoscatur, qui, primaevo militiae flore transitum faciendo, 
latenter sub Birrho amphoram quamdam secum detulit, mancipiique gratiae 
commendavit, statuque levi permutato alterius vicem elegit cohortis, de 
ollaque fictili cocum convenit. Rixae rancorisque freno dissoluto, indigne 
cocus rancorem perferens canitiem fictili percussit, quae licet postmodum 
hedera decorata esset, nullius tamen de caetero succi connexui
---------------------------------------------------------
pristinum statum potuit revocare laesionem, ex incursu fictilis proba sibi 
simulque stirpi contrahendo. Sit ergo tuta paupertatis facultas, munda, 
parvoque contenta, incursus viriliter perferens, ad summa semper anhelans, 
omnibus obediens. Et sit prompta famulatui, et ad loquendum tarda, fidelis 
in obsequio, integra amore, dulcisque colloquio, cordis tumorositate carens, 
quoniam ejus oppositum cum eo commorari non appretiatur. Licet enim a multis 
destituitur laboris retributio, tamen ab aliquo promerebitur favoris adoptio. 
Nonne in modico plerumque lapsu contingit, quod annuo nequit produci circulo. 
Adulatoris officio, delatorisque consortio, pro loco negotioque temporis 
exterminatis.



          CAPUT V.
Cum ad magistratus excellentiam bonae indolis adolescens velit ascendere, 
necessarium est ut tria genera statuum, quae in assignatione probabilitatis 
innuit Aristoteles, diligenter intelligat. Sunt autem
---------------------------------------------------------
quidam vehementer obtusi, alii mediocres, tertii excellenter acuti. Nullum 
vero vehementer obtusorum vidimus unquam philosophico nectare vehementer 
inebriari. Istis autem mechanica gaudet maritari, mediocribus politica. 
Excellenter vero auctorum tres invenimus partitiones, quorum quidam sunt 
excellenter acuti, alii mediocres, tertii excellentissime acuti. Excellenter 
acutis gaudet oeconomica, mediocribus vero sub lunari globo physica, apothecariorumque 
practica. Excellentissime acutis, quos maxime Aristoteles notos secundum 
philosophiam vocat, universalium per experimenta singularium arridet cognitio; 
haec trivialium domina est, quadrivialium potentia, o quam est felix exhibitio! 
Mediocritatis tamen extrema partitio, bonos perfectosque licet sibi quandoque 
comparavit cum sudore, magistratus tamen dotati sunt honore consumpto flore 
juventae. Istis siquidem praedictis hoc modo
---------------------------------------------------------
est ordinandum: primo ut sciat quae quisque ad tanti nominis pertineant 
reverentiam, ut quae scita sunt exprimere noscat, et ne scriptorum commissioni 
se totaliter committat, ut Lucretius, qui cujuslibet quaestionis nodum 
propositae inquirendo, dimisso comitatu schedulis confluebat. Secundo ut 
librorum copiam suae acquirat exercitationi, ut cum opus fuerit eos consulat. 
Nec omnino eis credat, ut Jugo qui Montani sui magistri monitis in tantum 
confisus est, quod omne verbum ab ipsius ore progressum quaternullis exarabat 
et tanquam sacrum existimabat, nil aliud quam magistri vicem in scholis 
obtinens praedicabat, unde multoties pudore confusus inclusus abibat. Quippe 
miserrimi est ingenii semper inventis et non inveniendis uti, stultius 
est magistratus orationibus omnino confidere, sed primo credendum est, 
donec videatur quid sentiat; postea fingendum est eumdem in docendo errasse, 
ut si forte reperire queat quid commissae objiciat sedulitati. Tertio ut 
quosdam habeat quos secreta doceat, librosque
---------------------------------------------------------
legat, aliisque rudimentis informet, ut sic intellecta sciat, scitaque 
exprimere discat, et expressione frequenti usum comparet, usus magisterium 
propinat: alios namque docere est proprie facultati indulgere. Quarto ordinandum 
est ut hos aliosque sibi alliciat, ut cum opportunitas magistrandi adfuerit, 
eorum intrinseco gaudeat aspectu. Quid turpius quam primo inceptionis tempore 
solus destitui, ut Flavus, qui ob sui generis imperium gazaeque dominantis 
opulentiam cunctos sibi credidit subjugari, tempore vero concursus elapso, 
raro reperit sodalem qui lege conductionis adhaesit licet invitus, minas 
omnigenas regaliter addendo. Generositati tamen consentaneum est secundum 
duplicem partitionem affinitatis, magistrantis saltem ad tempus fovere 
praesentiam. Quinto ut quorum gratia coronandus est, in favore illorum 
scholas semper peripatetice obambulet, curialiterque opponat, protervientesque 
acriter remordeat, diligentiusque pro
---------------------------------------------------------
tempore respondeat, ne si muta fuerit voluntas, ignorantiae imputetur caecitati 
vel arrogantiae temeritati. Multos siquidem ob responsionis protervitatem 
speculantium, licet invite, vidimus praecipitio frui, non enim discentis 
inte est probris affatibus et contumeliosis regentem incitare. Nec licet 
summa familiaritate conjunctus fuerit ipsius docentis secretis, nisi jussus 
debet inhiare, jussus vero invite. Nonne Fontini protervitas Zenocratis 
scrutinia aperuit, edocta publice prius inspexit, seque magistrari credidit, 
si omnem Zenocratis abstulisset Minervam, qua ablata Zenocrates studere 
desiit, ablatisque Fontinus uni nesciens, phrenesi laborabat grandiori? 
proprio ergo discipulus labori confisus, alieno nunquam invidebit honori. 
Cum autem dies summae promotionis adfuerit, brevi stemmate compendiosoque 
affatu veneranda commendetur sociorum collectio, sicque ad honoris initialis 
incrementa intrepide procedendum est, decenti ornatu, festivo apparatu, 
si facultas suppetat, cunctis vel ad libitum ejusdem
---------------------------------------------------------
saltem professionis splendidae procurato. Caute tamen considerandum est 
cautiusque investigandum ante magisterii elationem, ut primi anni decursu 
propria possit sustentari si opus fuerit facultate. Turpe est enim ob reverentiam 
tanti nominis prima fronte mendicare, ut Strictonius, qui omnibus ad magisterium 
pertinentibus venerabiliter exsecutus, luce coepit tertia mendicare, tantique 
ausus mox eum poenituit. Quid mirum? quasi instantaneus delusus abscessit, 
tanti honoris fastigia nunquam de caetero confessus. O quam felicis exitus 
veneranda est commendatio!



          CAPUT VI.
Expeditis his quae ad scholarium eruditionem digesta sunt, dilucidandi 
moderatione observata, nec angariare lectorem sermonis brevitate curamus, 
nec dilatione confundere, nunquam lucidiori stylo
---------------------------------------------------------
leviorique stemmate perusi, quoniam non solum discretis, verum etiam rudibus 
aenigmatis serie postposita commendatur. Nunc ad magistrorum venerabilem 
properandum est majestatem. Magistrorum autem talis habeatur divisio. Tantorum 
quidam duabus urbibus caeteris fulgentioribus, scilicet Romae et Athenis 
commorantur, ulterius nusquam procedentes, nisi quantum fortuna succedit 
eis ut altius venerentur. Alii praedictorum omittentes fastigia locorum, 
oppidorum adjacentium quaerunt emolumenta, tum propter novercam disciplinae 
egestatem, tum propter natalis patriae dulcorem renitentem. Tam istorum 
quam aliorum quidam ratione pulchrae denominationis imperium assumunt, 
ut honorificentur. Alii ratione intelligentiae ignorantia eorum ne confundantur. 
Tertii subtilius speculantes propter utriusque partis incrementa magistralia 
contrahunt paludamenta. Talium namque quicunque venustatis assumptae debitique 
officii velit emolumenta prosequi, in universa morum honestate oportet 
ut polleat
---------------------------------------------------------
praeclarius, ut sit utique in sermone verax, in judicio justus, in consilio 
providus, et in commisso fidelis, constans in vultu, pius in affatu, virtutibus 
insignitus, bonitateque laudabilis existat; si quid vero contrarii acciderit, 
humanae fragilitatis appetitu accidere solet. Conversatione etiam sit bonus, 
nulla siquidem res est magis perniciosa discipulo, vita magistri contumeliosa: 
infusa enim videntur saepissime confundi et fetido vase, quia fetidum vas 
aquas infusas corrumpit. Haec autem ad animae docentis informationem digesta 
sunt; nunc de caeteris primariis, non dico de primo primis, sed de secundo 
primis disserendum est. Tenetur quoque doctor eruditus esse, mansuetus, 
rigidus, antiquus non annis, non negligens, nec arrogans. Sit, inquam, 
eruditus. Prius enim oportet ut discat quam doceat. Trivii siquidem comparationem 
doctrinae novimus assistricem. Valde vero absurdum est et iniquum, ut imperiti 
peritis, novelli antiquis, rudesque praeferantur
---------------------------------------------------------
emeritis. Mansuetus: quoniam quandoque discipulorum elationem pati opportunum 
est, ergo mansuetudine utendum est. Magister Franco in immansuetudine prodeat 
in exemplum, qui ob discipulorum suorum nobilitate sua utentium irrefrenabilem 
arrogantiam laqueo se suspendit; sapientius autem egisset si mansuetudine 
usus fuisset. Rigidus: in scholarium enim amplexu rigore frui commodissimum 
est, ut sic errantibus vindictam imponat, sophistarum lites dissolvat, 
oblatrantes remordeat, obloquentes reprimat, protervientes castiget, totamque 
determinationem dialecticam faciat. Antiquus vero non annis, sed perpetua 
scientia; si vero utrumque adfuerit, sanior conditio erit. Non negligens: 
quoniam sicut in uno quoque opere mater invenitur constantia, ita universae 
doctrinae et disciplinae noverca est negligentia. Opportunius enim esset 
mechanicae deservire arti quam negligentiae jugo onerari. Non sit arrogans: 
quoniam vivax pauperum scintillula exstinguitur magistrantis arrogantia, 
voluntasque
---------------------------------------------------------
discendi divitibus sequestratur, quoniam arrogantis magistri sedulitas 
nunquam fideliter hominem instruxit. Hi sunt qui id quod sciunt humiliter 
docere contemnunt, et quae ratione sapiunt recte monstrare nequeunt, quoniam 
in fastigio positi mentes moerentium despiciunt, nec in datorem scientiae 
causam referunt, sed propriam in se respiciunt excellentiam. Hi etiam sunt 
qui fimbrias dilatant, phylacteria magnificant, in publicis spectaculis 
eminentiora sedilia quaerunt, et ab omnibus rabbi nomine vocari et salutari 
desiderant. Tales siquidem omnium bonorum collectio, jure sedulitatis ablato, 
a se relegabit. Cum autem bonae inquisitionis tiro legendi causa scholas 
intraverit, rigore intrinsecus assumpto, considerandum est ut aurorae tempore 
continuo submissa voce incipiat, ore rotundo mediocriter ascendendo, nisi 
magna urgeat necessitas exspectando. Quoniam si magistratus diligentia 
aliquos ultra debiti temporis
---------------------------------------------------------
spatium exspectare praesumpserit, hos siquidem pigritiei mora confundit, 
iraeque se rancore comminuet. Cum autem pigritiei discipulus, dormitationis 
artifex, magistri noverit sedulitatem, aut maturius festinabit, aut pudore 
confusus in hujus opprobrium dormitabit. Sed non faciat ut Assuerus poeta 
praecipit, quem Dromonis Castoris discipuli pigrities nequivit in risum 
excitare. Eo vero more quotidiano ad primam stertente, unguibus scabris 
membratim musicum melos agentibus, oculisque lippientibus, lucemque explorantibus 
matutini laboris, in scholisque ne res peragatur consortibus advenientibus 
sic dicebat: Lucis rubore diei aurorane adhuc confunditur? Illis itaque 
negantibus, mediam partem diei creberrime somnolentus explevit gratias 
Deo agendo, maluit enim sani capitis habere duritiem quam insani peritiam. 
Si vero meridianae disputationi plerumque adesset, nativum morem excedere 
nesciens, naso vigilante stertebat, affinibusque ob porcinae corrosionis 
strepitum praebebat fastidia. Dum aliquando olera
---------------------------------------------------------
secundas ejus delicias hauriret, ora hiatui, lumina somno commisit. Manus 
vero, licet sordida, in catino aliquid prendebat, sed sopor ei nocivus 
exstitit, dum cibaria incarcerare quaesivit. Ad quem fructum maturitatis, 
o Marciane sociorum carissime, creditis hunc pervenire, vestra siquidem 
novit intentio. Si disserendi causa meridiamus doctor studium adierit, 
cavendum est ne sophistico polleat apparatu, nec tetris moveatur difficultatibus, 
sed studiosa praemeditatione omnibus armatus, intrepidus, adeat lites, 
easque facili mente componat, et illud quod quisque objecerit ita memoriae 
disponat, ut detegendi tempore a via rationis non discedat, sed ordine 
competenti aenigmata dilucidandi moderatione assumpta explicite dissolvat. 
Si vero maxima, ut assolet, discretorum mentibus contigerit dubitatio in 
disserendo, studiis utendum est deliberando, et quod naturalibus motibus 
mens exagitata dictaverit, conscientiae in crastinum proferendum est. Eodemque 
modo si difficillimum
---------------------------------------------------------
quid quisquis praemeditatus fuerit, discretioni est commendandum; facilius 
enim disserendo plerumque difficultatis scintillula invenitur quam si studii 
observationi committeretur, quoniam non in altero tantum scientiae veritas 
reperitur, ut dicit Aristoteles. Animadvertendum est etiam quod tribus 
modis in traditionibus uti solet discretorum cognitio. Novis siquidem et 
inusitatis editionibus gloriari, veteribus tetrisque discipulorum mentes 
palliare, vetustissimis tamen innovatis et tanquam propriis rivis manantibus 
credentium intelligentias excitare. Si quis vero horum discipulorum sagacitate 
oblectaverit, archischolari jungendus est, ut vel eis recordationis seriem 
fideliter imprimat, vel exarandi diligentiam commendet. Magnum siquidem 
in his utilitatis fomentum colligetur. Ut autem ad magistratus apicem tempore 
perveniat discipulus, studio continuitatis immorandum est, recessuque secretiori, 
licet sanguineus existat, insistendum est, ne strepitus assistentium mentem 
hebetet, vel migrantium rixa confundat intellectum,
---------------------------------------------------------
nullis vinculis vitales spiritus impedientibus. Honestati enim consentaneum 
est ut secreta rimando solitarius magister existat magis quam libellos 
extrahendo cunctis praesentiam suam exhibeat: nonne detractionis filius 
magistri sedulitatem libros extrahentem aspiciens, quid in quantum utique 
meditaretur? Si vero primaevo tempore magistrantis diligentia copiam discentium 
non habuerit, idcirco non tepescat, nec spe deposita evanescat, sed tanto 
acrius studiis insistat, seque in conflictu strenue praebeat, ut sic licet 
cum paucis honorem contingat. Paucorum enim consortio multos delinitos, 
profunditatis studio vigente, frequenter vidimus strenue intitulari. Nonne 
Theophrastus subtilitatis artifex, paucorum suffultus ornatu, spe defraudatus 
regendi, curam objecit, quod tamen inconsulte egit, consultius enim egisset 
si se studii observantiae commendabilem exhibuisset. Muneribus tamen magistri 
Leontini discretio multorum
---------------------------------------------------------
sibi acquisivit consortium. Pulchrius enim sic egere censuit quam discentium 
coetu destitui. Pietatis vero ambitu scholarium rector delinitus, discipulorum 
corda paupertate degentium studioseque discentium mulcere tenetur, videlicet 
cibariis, calceis, vestibus saltem tritis, si facultas suppetit, caeterisque 
donatis subveniat, consilioque, ut decet, concitativo. Quae enim praeclarior 
naturae quaeve suavior quam veris scholaribus erogatio? Praeclarius est 
enim confovere scholarem his in quibus est minima donantis exhibitio, maxima 
vero pauperis recipientis promptitudo, quam histrionum et meretricum detestabiles 
incursus deliniri. Nubila licet quandoque fortuna existat, non tamen magistrantis 
cura desperet, sed semper curialiter se regendo incursus viriliter perferat, 
dulcius exspectando. Proh Coriandi pudenda transactio! Si autem ob festivi 
temporis impulsum deliciarum loca visitare placuerit, semper coetus sui 
nobiliores, formaque eminentiores, docentis secum habeat discretio, ne 
quasi destitutus solatio a multis
---------------------------------------------------------
videatur, vel ne in periculum excitetur. Maronis saltus felicium discipulorum 
privari coetu indoluit. Licet autem in scholis rigidus existere debeat, 
tamen ingressu salutando devotus permaneat, in sermone jucundus transmigrantibus, 
comes alludentibus, fidelis admonitu commorantibus, castitate cautus affinibus, 
ne suspirantis nasi fetorem si quis adfuerit, amicabilis ebibat affinitas. 
Extrema praesentis voluminis exstat compilatio de magistrantibus, quos 
liberalibus noverca disciplinis egestas fines compulerit invadere alienas. 
Et de illis quos naturaliter patriae revocat dulcedo, aliquid sub compendio 
dicamus. Cum ob egestatis causam repellendae lucri quaerat quis odorem 
dulcissimum, considerandum est ut salvo magistratus honore parcitati quantum 
queat insistat, vestibus mediocribus inhiat, et scholarium regimini praecipue 
indulgeat, puerisque primo praebeat vultum benignum, parentibusque eorum 
benigniorem affatum, docendique auditum spondeat benignissimum,
---------------------------------------------------------
ut sic non solum puerorum corda permolliat, verum etiam parentum pecuniam 
extrahat, famamque efferat, scholae vero jura regulariter defendet, ordine 
docendi prius edocto putatur. Eisdem etiam aliquantulum adultis rigidum 
se exhibeat, ipsorumque ora ad recte loquendum componat, digitosque ad 
scribendum constringat, ad legendum omnino conformet, rigore justitiae 
comitante, ut sic non solum in doctrina, verum etiam in facetia conveniat, 
ludendique spatium tempestive concedat, docendique beneficia nullo casu 
subtrahat. Si vero contumacem superbumque invenerit, dulciter castiget, 
exemplaque morum proponat quibus reprimatur, alioquin parentum assensu 
virgis affligetur, ut sic ad unguem castigatus evadat, ne desperatus in 
ignominiam cadat. Cum autem magistrantis dilectio aetate infrigidatos statualesque 
planeticos scholastici introitus habuerit participes, si correctionis lima 
apud eos uti nequiverit, senio confectis arridendum est, statualibus ingemiscendum, 
planeticisque
---------------------------------------------------------
favo is simulacro est congaudendum. Calamistratos cirris hirsutis perurat, 
fucoque perfusos lacrymis irrigantibus gulam perfundit, mollesque caute 
ejiciat ne mentis suae reatum commoti participent. Animadvertendum est 
etiam quod quorum erogatione laboriosum delinitur certamen, in illis doctrinalis 
comprobetur effectus, rerum namque effectus exhibitione operis declaratur. 
Ordine autem competenti vicissim sunt convocandi, ut fideli scrutinio pateat 
quid subministrantium labor diurnus
---------------------------------------------------------
erogaverit. Subministrandum enim curae non semper est confidendum, quoniam 
illorum cupiditas fractis assibus plerumque permollitur, aut spe defraudata 
tepescit fidelitas, aut ut videantur fideles crudescit potestas. Sicuti 
vero paupertati felici misericorditer deferendum est, sic non minus ipsius 
eruditionibus attentius est insistendum. Cum autem coena pauperior adfuerit, 
commensalibus est eroganda facultas, familiaribus complicibusque vicinitatis 
invitae porrigenda, ne familiaris vox secreta revelet detrahendo, vel multiplicitatis 
anus prodiga propinquat anui annectendo. Quid autem anu conscia futilius? 
Proterva in minimis procul absit rapacitas, et fame noverca et adunca tenacitas. 
Cavendum est etiam ne puerorum pulveri feculento plus quam triennio ibidem 
alludat, licet maxima comitum gazaeve adfuerit affluentia, considerataque 
amoris opulentia, nisi honoris promotio vigeat in amore vel facultatum 
elatio in honore. Cum autem ob dulcoris patriae delicias, parentumque venerabiles 
aspectus, regendi curam
---------------------------------------------------------
quis acceperit in natalis soli confinio, pomposo affatu insistendum est. 
Cante splendideque procurationi vicissim est arridendum, vestiumque varietate 
gaudendum, quoniam vestis polymite venustas, annulorumque insignia, multos 
aliud quam veritas exigit cogunt obtinere. Ornatus, favor, affatusque lepos, 
quam plurimos comparatos sensu, erroneo Homerum excedere visu compellunt, 
ordine tamen docendi praetaxato diligenter observato. Jocorum quoque damnosa 
libido attentius ablata sit, ut quod raro contingit provincialis honor, 
famam efferat in tituli commendationem. Quanto magis vero venustatis titulus 
surrexerit, tanto magis subditorum insistendum est favori, ut quod proprii 
oris nequit efferri tumultibus, ipsorum tempestivis erogetur affatibus, 
ut non solum in morum dulcedine, verum etiam propriae facultatis acumine 
commendabilis inspectetur. Cum autem tam morum quam facultatis in publicum 
evenerit commendatio, cavendum est
---------------------------------------------------------
ne incestus caput obstipet, adulterium ora confundat, illiciteque malignitatis 
fetor famam bonam denigret, ne rosae vernum emittentes odorem videantur 
exspirare, et lilia sudore castitatis quaesita decrescere videantur. Venerabilis 
Cratonis effigies propriae facultatis complicibus, aliis etiam qui eum 
unico aspectu attigerant, moeroris causam praebuit et incrementum, qui 
Castoris in diversorio ob Eufrasiae uxoris suae delicias obdormivit, amplexando 
repertus est, capillis tractus, verbere castigatus, vulnere laceratus, 
sale fricatus, urina servorum perfusus, angulis ejectus, trabibus erectus, 
tandem lassatis tortoribus genitalibus privatus, sterquilinio suppositus, 
transeuntibus expositus: plebis abjectio, discipulorum desolatio, commilitonum 
opprobrium crudumque ac crudele, miserum ac miserrimum cunctis exstitit 
doloris spectaculum, affinitatis gratia parentelaeque gloria in nullo sibi 
proficientibus. Licet enim prima quandoque salva fiant indicia, ultima 
vero alterius saporis inquinamenta permanebunt,
---------------------------------------------------------
etc.Consiliabar item gnatorum solvere carmen,
Obliqua facie surdus ab arce vehor.
Non pudeat struxisse dolos ex aggere sato,
Rumiferos sonitus dum movet ampla seges.
Aderat interdum rabies contermina ponto.
Dum loquor, ex quarto capite confer opus.
Vos precor, o juvenes quibus est celebranda juventus,
Suggerat innocuos nunc mea lyra modos.


      

  