LIBER I.  

I.

     Carmina qui quondam studio florente peregi,
     flebilis, heu, maestos cogor inire modos.
     Ecce mihi lacerae dictant scribenda Camenae
     et ueris elegi fletibus ora rigant.
     Has saltem nullus potuit peruincere terror
     ne nostrum comites prosequerentur iter.
     Gloria felicis olim uiridisque iuuentae,
     solantur maesti nunc mea fata senis.
     Venit enim properata malis inopina senectus
     et dolor aetatem iussit inesse suam.
     Intempestiui funduntur uertice cani
     et tremit effeto corpore laxa cutis.
     Mors hominum felix quae se nec dulcibus annis
     inserit et maestis saepe uocata uenit.
     Eheu, quam surda miseros auertitur aure
     et flentes oculos claudere saeua negat!
     Dum leuibus male fida bonis fortuna faueret
     paene caput tristis merserat hora meum;
     nunc quia fallacem mutauit nubila uultum
     protrahit ingratas impia uita moras.
     Quid me felicem totiens iactastis, amici?
     Qui cecidit, stabili non erat ille gradu.
     


1. [1] Haec dum mecum tacitus ipse reputarem querimoniamque
lacrimabilem stili officio signarem astitisse mihi supra uerticem
uisa est mulier reuerendi admodum uultus, oculis ardentibus et
ultra communem hominum ualentiam perspicacibus, colore uiuido
atque inexhausti uigoris, quamuis ita aeui plena foret ut nullo
modo nostrae crederetur aetatis, statura discretionis ambiguae.
[2] Nam nunc quidem ad communem sese hominum mensuram cohibebat,
nunc uero pulsare caelum summi uerticis cacumine uidebatur; quae
cum altius caput extulisset ipsum etiam caelum penetrabat
respicientiumque hominum frustrabatur intuitum. [3] Vestes erant
tenuissimis filis subtili artificio indissolubili materia
perfectae, quas, uti post eadem prodente cognoui, suis manibus
ipsa texuerat; quarum speciem, ueluti fumosas imagines solet,
caligo quaedam neglectae uetustatis obduxerat. [4] Harum in
extremo margine Π Graecum, in supremo uero Θ legebatur intextum
atque inter utrasque litteras in scalarum modum gradus quidam
insigniti uidebantur, quibus ab inferiore ad superius elementum
esset ascensus. [5] Eandem tamen uestem uiolentorum quorundam
sciderant manus et particulas quas quisque potuit abstulerant.
[6] Et dextra quidem eius libellos, sceptrum uero sinistra
gestabat.

[7] Quae ubi poeticas Musas uidit nostro assistentes toro
fletibusque meis uerba dictantes, commota paulisper ac toruis
inflammata luminibus: [8] Quis, inquit, has scenicas meretriculas
ad hunc aegrum permisit accedere, quae dolores eius non modo
nullis remediis fouerent, uerum dulcibus insuper alerent uenenis?
[9] Hae sunt enim quae infructuosis affectuum spinis uberem
fructibus rationis segetem necant hominumque mentes assuefaciunt
morbo, non liberant. [10] At si quem profanum, uti uulgo solitum
uobis, blanditiae uestrae detraherent, minus moleste ferendum
putarem, nihil quippe in eo nostrae operae laederentur; hunc uero
Eleaticis atque Academicis studiis innutritum – [11] Sed abite
potius, Sirenes usque in exitium dulces, meisque eum Musis
curandum sanandumque relinquite.

[12] His ille chorus increpitus deiecit humi maestior uultum
confessusque rubore uerecundiam limen tristis excessit. [13] At
ego, cuius acies lacrimis mersa caligaret nec dinoscere possem
quaenam haec esset mulier tam imperiosae auctoritatis, obstupui
uisuque in terram defixo quidnam deinceps esset actura exspectare
tacitus coepi. [14] Tum illa propius accedens in extrema lectuli
mei parte consedit meumque intuens uultum luctu grauem atque in
humum maerore deiectum his uersibus de nostrae mentis
perturbatione conquesta est:

II.

     Heu, quam praecipiti mersa profundo
     mens hebet et propria luce relicta
     tendit in externas ire tenebras
     terrenis quotiens flatibus aucta
     crescit in immensum noxia cura!
     Hic quondam caelo liber aperto
     suetus in aetherios ire meatus
     cernebat rosei lumina solis,
     uisebat gelidae sidera lunae
     et quaecumque uagos stella recursus
     exercet uarios flexa per orbes
     comprensam numeris uictor habebat;
     quin etiam causas unde sonora
     flamina sollicitent aequora ponti,
     quis uolat stabilem spiritus orbem
     uel cur Hesperias sidus in undas
     casurum rutilo surgat ab ortu,
     quid ueris placidas temperet horas
     ut terram roseis floribus ornet,
     quis dedit ut pleno fertilis anno
     autumnus grauidis influat uuis
     rimari solitus atque latentis
     naturae uarias reddere causas:
     nunc iacet effeto lumine mentis
     et pressus grauibus colla catenis
     decliuemque gerens pondere uultum
     cogitur, heu, stolidam cernere terram.
     


2. [1] Sed medicinae, inquit, tempus est quam querelae. [2] Tum
uero totis in me intenta luminibus: Tune ille es, ait, qui nostro
quondam lacte nutritus, nostris educatus alimentis in uirilis
animi robur euaseras? [3] Atqui talia contuleramus arma quae nisi
prior abiecisses inuicta te firmitate tuerentur. [4] Agnoscisne
me? Quid taces? Pudore an stupore siluisti? Mallem pudore, sed
te, ut uideo, stupor oppressit. [5] Cumque me non modo tacitum
sed elinguem prorsus mutumque uidisset, ammouit pectori meo
leniter manum et: Nihil, inquit, pericli est, lethargum patitur,
communem illusarum mentium morbum. [6] Sui paulisper oblitus est.
Recordabitur facile, si quidem nos ante cognouerit; quod ut
possit, paulisper lumina eius mortalium rerum nube caligantia
tergamus. [7] Haec dixit oculosque meos fletibus undantes
contracta in rugam ueste siccauit.

III.

     Tunc me discussa liquerunt nocte tenebrae
     luminibusque prior rediit uigor,
     ut cum praecipiti glomerantur sidera Coro
     nimbosisque polus stetit imbribus
     sol latet ac nondum caelo uenientibus astris
     desuper in terram nox funditur;
     hanc si Threicio Boreas emissus ab antro
     uerberet et clausum reseret diem
     emicat et subito uibratus lumine Phoebus
     mirantes oculos radiis ferit.
     


3. [1] Haud aliter tristitiae nebulis dissolutis hausi caelum et
ad cognoscendam medicantis faciem mentem recepi. [2] Itaque ubi
in eam deduxi oculos intuitumque defixi, respicio nutricem meam,
cuius ab adulescentia laribus obuersatus fueram, Philosophiam.
[3] Et quid, inquam, tu in has exsilii nostri solitudines, o
omnium magistra uirtutum, supero cardine delapsa uenisti? An ut
tu quoque mecum rea falsis criminationibus agiteris? – [4] An,
inquit illa, te, alumne, desererem nec sarcinam quam mei nominis
inuidia sustulisti communicato tecum labore partirer? [5] Atqui
Philosophiae fas non erat incomitatum relinquere iter innocentis.
Meam scilicet criminationem uererer et quasi nouum aliquid
accideret perhorrescerem? [6] Nunc enim primum censes apud
improbos mores lacessitam periculis esse sapientiam? Nonne apud
ueteres quoque ante nostri Platonis aetatem magnum saepe certamen
cum stultitiae temeritate certauimus eodemque superstite
praeceptor eius Socrates iniustae uictoriam mortis me astante
promeruit? [7] Cuius hereditatem cum deinceps Epicureum uulgus ac
Stoicum ceterique pro sua quisque parte raptum ire molirentur
meque reclamantem renitentemque uelut in partem praedae
traherent, uestem quam meis texueram manibus disciderunt
abreptisque ab ea panniculis totam me sibi cessisse credentes
abiere. [8] In quibus quoniam quaedam nostri habitus uestigia
uidebantur, meos esse familiares imprudentia rata nonnullos eorum
profanae multitudinis errore peruertit. [9] Quodsi nec
Anaxagorae fugam nec Socratis uenenum nec Zenonis tormenta,
quoniam sunt peregrina, nouisti, at Canios, at Senecas, at
Soranos, quorum nec peruetusta nec incelebris memoria est, scire
potuisti. [10] Quos nihil aliud in cladem detraxit nisi quod
nostris moribus instituti studiis improborum dissimillimi
uidebantur. [11] Itaque nihil est quod ammirere si in hoc uitae
salo circumflantibus agitemur procellis, quibus hoc maxime
propositum est, pessimis displicere. [12] Quorum quidem tametsi
est numerosus exercitus spernendus tamen est, quoniam nullo duce
regitur sed errore tantum temere ac passim lymphante raptatur.
[13] Qui si quando contra nos aciem struens ualentior incubuerit,
nostra quidem dux copias suas in arcem contrahit, illi uero
circa diripiendas inutiles sarcinulas occupantur. [14] At nos
desuper irridemus uilissima rerum quaeque rapientes securi totius
furiosi tumultus eoque uallo muniti quo grassanti stultitiae
aspirare fas non sit.

IV.

     Quisquis composito serenus aeuo
     fatum sub pedibus egit superbum
     fortunamque tuens utramque rectus
     inuictum potuit tenere uultum,
     non illum rabies minaeque ponti
     uersum funditus exagitantis aestum
     nec ruptis quotiens uagus caminis
     torquet fumificos Vesaeuus ignes
     aut celsas soliti ferire turres
     ardentis uia fulminis mouebit.
     Quid tantum miseri saeuos tyrannos
     mirantur sine uiribus furentes?
     Nec speres aliquid nec extimescas,
     exarmaueris impotentis iram;
     at quisquis trepidus pauet uel optat,
     quod non sit stabilis suique iuris,
     abiecit clipeum locoque motus
     nectit qua ualeat trahi catenam.
     


4. [1] Sentisne, inquit, haec atque animo illabuntur tuo an ὄνος
λύρας? Quid fles, quid lacrimis manas? Ἐξαύδα, μὴ κεῦθε νόῳ. Si
operam medicantis exspectas, oportet uulnus detegas. –

[2] Tum ego collecto in uires animo: Anne adhuc eget ammonitione
nec per se satis eminet fortunae in nos saeuientis asperitas?
Nihilne te ipsa loci facies mouet? [3] Haecine est bibliotheca,
quam certissimam tibi sedem nostris in laribus ipsa delegeras, in
qua mecum saepe residens de humanarum diuinarumque rerum
scientia disserebas? [4] Talis habitus talisque uultus erat, cum
tecum naturae secreta rimarer, cum mihi siderum uias radio
describeres, cum mores nostros totiusque uitae rationem ad
caelestis ordinis exempla formares? Haecine praemia referimus
tibi obsequentes?

[5] Atqui tu hanc sententiam Platonis ore sanxisti beatas fore
res publicas si eas uel studiosi sapientiae regerent uel earum
rectores studere sapientiae contigisset. [6] Tu eiusdem uiri ore
hanc sapientibus capessendae rei publicae necessariam causam esse
monuisti, ne improbis flagitiosisque ciuibus urbium relicta
gubernacula pestem bonis ac perniciem ferrent. [7] Hanc igitur
auctoritatem secutus quod a te inter secreta otia didiceram
transferre in actum publicae amministrationis optaui. [8] Tu mihi
et qui te sapientium mentibus inseruit deus conscii nullum me ad
magistratum nisi commune bonorum omnium studium detulisse. [9]
Inde cum improbis graues inexorabilesque discordiae et, quod
conscientiae libertas habet, pro tuendo iure spreta potentiorum
semper offensio.

[10] Quotiens ego Conigastum in imbecilli cuiusque fortunas
impetum facientem obuius excepi, quotiens Trigguillam regiae
praepositum domus ab incepta, perpetrata iam prorsus iniuria
deieci, quotiens miseros quos infinitis calumniis impunita
barbarorum semper auaritia uexabat obiecta periculis auctoritate
protexi! Numquam me ab iure quis ad iniurium quicquam detraxit.
[11] Prouincialium fortunas tum priuatis rapinis tum publicis
uectigalibus pessumdari non aliter quam qui patiebantur indolui.
[12] Cum acerbae famis tempore grauis atque inexplicabilis
indicta coemptio profligatura inopia Campaniam prouinciam
uideretur, certamen aduersum praefectum praetorii communis
commodi ratione suscepi, rege cognoscente contendi et ne coemptio
exigeretur euici. [13] Paulinum consularem uirum, cuius opes
Palatinae canes iam spe atque ambitione deuorassent, ab ipsis
hiantium faucibus traxi. [14] Ne Albinum consularem uirum
praeiudicatae accusationis poena corriperet, odiis me Cypriani
delatoris opposui. [15] Satisne in me magnas uideor exacerbasse
discordias? Sed esse apud ceteros tutior debui, qui mihi amore
iustitiae nihil apud aulicos quo magis essem tutior reseruaui.

Quibus autem deferentibus perculsi sumus? [16] Quorum Basilius
olim regio ministerio depulsus in delationem nostri nominis
alieni aeris necessitate compulsus est. [17] Opilionem uero atque
Gaudentium cum ob innumeras multiplicesque fraudes ire in
exsilium regia censura decreuisset cumque illi parere nolentes
sacrarum sese aedium defensione tuerentur compertumque id regi
foret, edixit uti ni intra praescriptum diem Rauenna urbe
decederent notas insigniti frontibus pellerentur. [18] Quid huic
seueritati posse astrui uidetur? Atquin eo die deferentibus
eisdem nominis nostri delatio suscepta est. [19] Quid igitur?
Nostraene artes ita meruerunt an illos accusatores iustos fecit
praemissa damnatio? Itane nihil fortunam puduit si minus
accusatae innocentiae at accusantium uilitas?

[20] At cuius criminis arguimur summam quaeres. Senatum dicimur
saluum esse uoluisse. [21] Modum desideras? Delatorem, ne
documenta deferret quibus senatum maiestatis reum faceret,
impedisse criminamur. [22] Quid igitur, o magistra, censes?
Infitiabimur crimen, ne tibi pudor simus? At uolui nec umquam
uelle desistam. Fatebimur? Sed impediendi delatoris opera
cessauit. [23] An optasse illius ordinis salutem nefas uocabo?
Ille quidem suis de me decretis uti hoc nefas esset effecerat.
[24] Sed sibi semper mentiens imprudentia rerum merita non potest
immutare nec mihi Socratico decreto fas esse arbitror uel
occuluisse ueritatem uel concessisse mendacium. [25] Verum id
quoquo modo sit, tuo sapientiumque iudicio aestimandum relinquo.
Cuius rei seriem atque ueritatem, ne latere posteros queat, stilo
etiam memoriaeque mandaui. [26] Nam de compositis falso
litteris, quibus libertatem arguor sperasse Romanam, quid attinet
dicere? Quarum fraus aperta patuisset si nobis ipsorum
confessione delatorum, quod in omnibus negotiis maximas uires
habet, uti licuisset. [27] Nam quae sperari reliqua libertas
potest? Atque utinam posset ulla! Respondissem Canii uerbo, qui
cum a Gaio Caesare Germanici filio conscius contra se factae
coniurationis fuisse diceretur: “Si ego”, inquit, “scissem, tu
nescisses”.

[28] Qua in re non ita sensus nostros maeror hebetauit ut impios
scelerata contra uirtutem querar molitos, sed quae sperauerint
effecisse uehementer ammiror. [29] Nam deteriora uelle nostri
fuerit fortasse defectus, posse contra innocentiam quae
sceleratus quisque conceperit inspectante deo monstri simile est.
[30] Vnde haud iniuria tuorum quidam familiarium quaesiuit: “Si
quidem deus”, inquit, “est, unde mala? Bona uero unde, si non
est?” [31] Sed fas fuerit nefarios homines, qui bonorum omnium
totiusque senatus sanguinem petunt, nos etiam, quos propugnare
bonis senatuique uiderant, perditum ire uoluisse. [32] Sed num
idem de patribus quoque merebamur? Meministi, ut opinor, quoniam
me dicturum quid facturumue praesens semper ipsa dirigebas,
meministi, inquam, Veronae cum rex auidus exitii communis
maiestatis crimen in Albinum delatae ad cunctum senatus ordinem
transferre moliretur, uniuersi innocentiam senatus quanta mei
periculi securitate defenderim. [33] Scis me haec et uera
proferre et in nulla umquam mei laude iactasse; minuit enim
quodam modo se probantis conscientiae secretum, quotiens
ostentando quis factum recipit famae pretium. [34] Sed
innocentiam nostram quis exceperit euentus uides; pro uerae
uirtutis praemiis falsi sceleris poenas subimus. [35] Eccuius
umquam facinoris manifesta confessio ita iudices habuit in
seueritate concordes ut non aliquos uel ipse ingenii error humani
uel fortunae condicio cunctis mortalibus incerta summitteret?
[36] Si inflammare sacras aedes uoluisse, si sacerdotes impio
iugulare gladio, si bonis omnibus necem struxisse diceremur,
praesentem tamen sententia, confessum tamen conuictumue punisset;
nunc quingentis fere passuum milibus procul muti atque indefensi
ob studium propensius in senatum morti proscriptionique
damnamur. O meritos de simili crimine neminem posse conuinci!

[37] Cuius dignitatem reatus ipsi etiam qui detulere uiderunt;
quam uti alicuius sceleris ammixtione fuscarent, ob ambitum
dignitatis sacrilegio me conscientiam polluisse mentiti sunt.
[38] Atqui et tu insita nobis omnem rerum mortalium cupidinem de
nostri animi sede pellebas et sub tuis oculis sacrilegio locum
esse fas non erat. Instillabas enim auribus cogitationibusque
cotidie meis Pythagoricum illud ἕπου θεῷ. [39] Nec conueniebat
uilissimorum me spirituum praesidia captare, quem tu in hanc
excellentiam componebas ut consimilem deo faceres. [40] Praeterea
penetral innocens domus, honestissimorum coetus amicorum, socer
etiam sanctus et aeque ac tu ipsa reuerendus ab omni nos huius
criminis suspicione defendunt. [41] Sed - O nefas! Illi uero de
te tanti criminis fidem capiunt atque hoc ipso uidebimur affines
fuisse maleficio quod tuis imbuti disciplinis, tuis instituti
moribus sumus. [42] Ita non est satis nihil mihi tuam profuisse
reuerentiam nisi ultro tu mea potius offensione lacereris. [43]
At uero hic etiam nostris malis cumulus accedit quod existimatio
plurimorum non rerum merita sed fortunae spectat euentum eaque
tantum iudicat esse prouisa quae felicitas commendauerit; quo fit
ut existimatio bona prima omnium deserat infelices. [44] Qui
nunc populi rumores, quam dissonae multiplicesque sententiae,
piget reminisci; hoc tantum dixerim ultimam esse aduersae
fortunae sarcinam quod, dum miseris aliquod crimen affingitur,
quae perferunt meruisse creduntur. [45] Et ego quidem bonis
omnibus pulsus, dignitatibus exutus, existimatione foedatus ob
beneficium supplicium tuli. [46] Videre autem uideor nefarias
sceleratorum officinas gaudio laetitiaque fluitantes,
perditissimum quemque nouis delationum fraudibus imminentem,
iacere bonos nostri discriminis terrore prostratos, flagitiosum
quemque ad audendum quidem facinus impunitate, ad efficiendum
uero praemiis incitari, insontes autem non modo securitate uerum
ipsa etiam defensione priuatos. Itaque libet exclamare:

V.

     O stelliferi conditor orbis,
     qui perpetuo nixus solio
     rapido caelum turbine uersas
     legemque pati sidera cogis,
     ut nunc pleno lucida cornu
     totis fratris obuia flammis
     condat stellas luna minores,
     nunc obscuro pallida cornu
     Phoebo propior lumina perdat
     et qui primae tempore noctis
     agit algentes Hesperos ortus
     solitas iterum mutet habenas
     Phoebi pallens Lucifer ortu:
     tu frondifluae frigore brumae
     stringis lucem breuiore mora,
     tu cum feruida uenerit aestas
     agiles nocti diuidis horas.
     Tua uis uarium temperat annum,
     ut quas Boreae spiritus aufert
     reuehat mites Zephyrus frondes,
     quaeque Arcturus semina uidit
     Sirius altas urat segetes:
     nihil antiqua lege solutum
     linquit propriae stationis opus.
     Omnia certo fine gubernans
     hominum solos respuis actus
     merito rector cohibere modo.
     Nam cur tantas lubrica uersat
     Fortuna uices? Premit insontes
     debita sceleri noxia poena,
     at peruersi resident celso
     mores solio sanctaque calcant
     iniusta uice colla nocentes.
     Latet obscuris condita uirtus
     clara tenebris iustusque tulit
     crimen iniqui.
     Nil periuria, nil nocet ipsis
     fraus mendaci compta colore.
     Sed cum libuit uiribus uti,
     quos innumeri metuunt populi
     summos gaudent subdere reges.
     O iam miseras respice terras,
     quisquis rerum foedera nectis!
     Operis tanti pars non uilis
     homines quatimur fortunae salo.
     Rapidos, rector, comprime fluctus
     et quo caelum regis immensum
     firma stabiles foedere terras.
     


5. [1] Haec ubi continuato dolore delatraui, illa uultu placido
nihilque meis questibus mota: [2] Cum te, inquit, maestum
lacrimantemque uidissem ilico miserum exsulemque cognoui; sed
quam id longinquum esset exsilium, nisi tua prodidisset oratio,
nesciebam. [3] Sed tu quam procul a patria non quidem pulsus es
sed aberrasti ac, si te pulsum existimari mauis, te potius ipse
pepulisti; nam id quidem de te numquam cuiquam fas fuisset. [4]
Si enim cuius oriundo sis patriae reminiscare, non uti
Atheniensium quondam multitudinis imperio regitur, sed εἷς
κοίρανός ἐστιν, εἷς βασιλεύς qui frequentia ciuium non depulsione
laetetur, cuius agi frenis atque obtemperare iustitiae libertas
est. [5] An ignoras illam tuae ciuitatis antiquissimam legem qua
sanctum est ei ius exsulare non esse quisquis in ea sedem fundare
maluerit? Nam qui uallo eius ac munimine continetur, nullus
metus est ne exsul esse mereatur; at quisquis inhabitare eam
uelle desierit pariter desinit etiam mereri. [6] Itaque non tam
me loci huius quam tua facies mouet nec bibliothecae potius
comptos ebore ac uitro parietes quam tuae mentis sedem requiro,
in qua non libros sed id quod libris pretium facit, librorum
quondam meorum sententias collocaui. [7] Et tu quidem de tuis in
commune bonum meritis uera quidem, sed pro multitudine gestorum
tibi pauca dixisti. [8] De obiectorum tibi uel honestate uel
falsitate cunctis nota memorasti. De sceleribus fraudibusque
delatorum recte tu quidem strictim attingendum putasti, quod ea
melius uberiusque recognoscentis omnia uulgi ore celebrentur. [9]
Increpuisti etiam uehementer iniusti factum senatus. De nostra
etiam criminatione doluisti, laesae quoque opinionis damna
fleuisti. [10] Postremus aduersum fortunam dolor incanduit
conquestusque non aequa meritis praemia pensari in extremo musae
saeuientis, uti quae caelum terras quoque pax regeret, uota
posuisti. [11] Sed quoniam plurimus tibi affectuum tumultus
incubuit diuersumque te dolor ira maeror distrahunt, uti nunc
mentis es, nondum te ualidiora remedia contingunt. [12] Itaque
lenioribus paulisper utemur, ut quae in tumorem perturbationibus
influentibus induruerunt ad acrioris uim medicaminis recipiendam
tactu blandiore mollescant.

VI.

     Cum Phoebi radiis graue
     Cancri sidus inaestuat,
     tum qui larga negantibus
     sulcis semina credidit
     elusus Cereris fide
     quernas pergat ad arbores.
     Numquam purpureum nemus
     lecturus uiolas petas
     cum saeuis Aquilonibus
     stridens campus inhorruit;
     nec quaeras auida manu
     uernos stringere palmites
     uuis si libeat frui;
     autumno potius sua
     Bacchus munera contulit.
     Signat tempora propriis
     aptans officiis deus
     nec quas ipse cohercuit
     misceri patitur uices.
     Sic quod praecipiti uia
     certum deserit ordinem
     laetos non habet exitus.
     


6. [1] Primum igitur paterisne me pauculis rogationibus statum
tuae mentis attingere atque temptare, ut qui modus sit tuae
curationis intellegam? – [2] Tu uero arbitratu, inquam, tuo quae
uoles ut responsurum rogato. – [3] Tum illa: Huncine, inquit,
mundum temerariis agi fortuitisque casibus putas an ullum credis
ei regimen inesse rationis? – [4] Atqui, inquam, nullo
existimauerim modo ut fortuita temeritate tam certa moueantur,
uerum operi suo conditorem praesidere deum scio nec umquam fuerit
dies qui me ab hac sententiae ueritate depellat. – [5] Ita est,
inquit; nam id etiam paulo ante cecinisti hominesque tantum
diuinae exsortes curae esse deplorasti; nam de ceteris quin
ratione regerentur nihil mouebare. [6] Papae autem, uehementer
ammiror cur in tam salubri sententia locatus aegrotes. Verum
altius perscrutemur; nescio quid abesse coniecto. [7] Sed dic
mihi, quoniam deo mundum regi non ambigis, quibus etiam
gubernaculis regatur aduertis? – [8] Vix, inquam, rogationis tuae
sententiam nosco, nedum ad inquisita respondere queam. – [9] Num
me, inquit, fefellit abesse aliquid, per quod uelut hiante ualli
robore in animum tuum perturbationum morbus inrepserit? [10] Sed
dic mihi, meministine quis sit rerum finis quoue totius naturae
tendat intentio? – Audieram, inquam, sed memoriam maeror
hebetauit. –[11] Atqui scis unde cuncta processerint. – Noui,
inquam, deumque esse respondi. –[12] Et qui fieri potest ut
principio cognito quis sit rerum finis ignores? [13] Verum hi
perturbationum mores, ea ualentia est, ut mouere quidem loco
hominem possint, conuellere autem sibique totum exstirpare non
possint. [14] Sed hoc quoque respondeas uelim: hominemne te esse
meministi? – Quidni, inquam, meminerim? –[15] Quid igitur homo
sit poterisne proferre? – Hocine interrogas, an esse me sciam
rationale animal atque mortale? Scio, et id me esse confiteor.
–[16] Et illa: Nihilne aliud te esse nouisti? – Nihil. –[17] Iam
scio, inquit, morbi tui aliam uel maximam causam; quid ipse sis
nosse desisti. Quare plenissime uel aegritudinis tuae rationem
uel aditum reconciliandae sospitatis inueni. [18] Nam quoniam tui
obliuione confunderis, et exsulem te et exspoliatum propriis
bonis esse doluisti; [19] quoniam uero quis sit rerum finis
ignoras, nequam homines atque nefarios potentes felicesque
arbitraris; quoniam uero quibus gubernaculis mundus regatur
oblitus es, has fortunarum uices aestimas sine rectore fluitare:
magnae non ad morbum modo, uerum ad interitum quoque causae. Sed
sospitatis auctori grates quod te nondum totum natura destituit.
[20] Habemus maximum tuae fomitem salutis ueram de mundi
gubernatione sententiam, quod eam non casuum temeritati sed
diuinae rationi subditam credis; nihil igitur pertimescas, iam
tibi ex hac minima scintillula uitalis calor illuxerit. [21] Sed
quoniam firmioribus remediis nondum tempus est, et eam mentium
constat esse naturam ut quotiens abiecerint ueras, falsis
opinionibus induantur, ex quibus orta perturbationum caligo uerum
illum confundit intuitum, hanc paulisper lenibus mediocribusque
fomentis attenuare temptabo, ut dimotis fallacium affectionum
tenebris splendorem uerae lucis possis agnoscere.

VII.

     Nubibus atris
     condita nullum
     fundere possunt
     sidera lumen.
     Si mare uoluens
     turbidus Auster
     misceat aestum,
     uitrea dudum
     parque serenis
     unda diebus
     mox resoluto
     sordida caeno
     uisibus obstat,
     quique uagatur
     montibus altis
     defluus amnis
     saepe resistit
     rupe soluti
     obice saxi.
     Tu quoque si uis
     lumine claro
     cernere uerum,
     tramite recto
     carpere callem:
     gaudia pelle,
     pelle timorem
     spemque fugato
     nec dolor adsit.
     Nubila mens est
     uinctaque frenis
     haec ubi regnant.
     


 LIBER II.  

1. [1] Post haec paulisper obticuit atque ubi attentionem meam
modesta taciturnitate collegit sic exorsa est: [2] Si penitus
aegritudinis tuae causas habitumque cognoui, fortunae prioris
affectu desiderioque tabescis; ea tantum animi tui sicuti tu tibi
fingis mutata peruertit. [3] Intellego multiformes illius
prodigii fucos et eo usque cum his quos eludere nititur
blandissimam familiaritatem, dum intolerabili dolore confundat
quos insperata reliquerit. [4] Cuius si naturam, mores ac meritum
reminiscare, nec habuisse te in ea pulchrum aliquid nec amisisse
cognosces; sed, ut arbitror, haud multum tibi haec in memoriam
reuocare laborauerim. [5] Solebas enim praesentem quoque,
blandientem quoque uirilibus incessere uerbis eamque de nostro
adyto prolatis insectabare sententiis. [6] Verum omnis subita
mutatio rerum non sine quodam quasi fluctu contingit animorum;
sic factum est ut tu quoque paulisper a tua tranquillitate
descisceres. [7] Sed tempus est haurire te aliquid ac degustare
molle atque iucundum, quod ad interiora transmissum ualidioribus
haustibus uiam fecerit. [8] Adsit igitur rhetoricae suadela
dulcedinis, quae tum tantum recta calle procedit cum nostra
instituta non deserit cumque hac musica laris nostri uernacula
nunc leuiores nunc grauiores modos succinat. [9] Quid est igitur,
o homo, quod te in maestitiam luctumque deiecit? Nouum, credo,
aliquid inusitatumque uidisti. Tu fortunam putas erga te esse
mutatam: erras. [10] Hi semper eius mores sunt, ista natura.
Seruauit circa te propriam potius in ipsa sui mutabilitate
constantiam; talis erat cum blandiebatur, cum tibi falsae
illecebris felicitatis alluderet. [11] Deprehendisti caeci
numinis ambiguos uultus. Quae sese adhuc uelat aliis, tota tibi
prorsus innotuit. [12] Si probas, utere moribus, ne queraris. Si
perfidiam perhorrescis, sperne atque abice perniciosa ludentem;
nam quae nunc tibi est tanti causa maeroris, haec eadem
tranquillitatis esse debuisset. Reliquit enim te quam non
relicturam nemo umquam poterit esse securus. [13] An uero tu
pretiosam aestimas abituram felicitatem et cara tibi est fortuna
nec praessens manendi fida et cum discesserit allatura maerorem?
[14] Quodsi nec ex arbitrio retineri potest et calamitosos
fugiens facit, quid est aliud [fugax] quam futurae quoddam
calamitatis indicium? [15] Neque enim quod ante oculos situm est
suffecerit intueri, rerum exitus prudentia metitur; eademque in
alterutro mutabilitas nec formidandas fortunae minas nec
exoptandas facit esse blanditias. [16] Postremo aequo animo
toleres oportet quicquid intra fortunae aream geritur cum semel
iugo eius colla summiseris. [17] Quodsi manendi abeundique
scribere legem uelis ei quam tu tibi dominam sponte legisti,
nonne iniurius fueris et impatientia sortem exacerbes quam
permutare non possis? [18] Si uentis uela committeres, non quo
uoluntas peteret sed quo flatus impellerent promoueres; si aruis
semina crederes, feraces inter se annos sterilesque pensares.
Fortunae te regendum dedisti, dominae moribus oportet obtemperes.
[19] Tu uero uoluentis rotae impetum retinere conaris? At,
omnium mortalium stolidissime, si manere incipit fors esse
desistit.

I.

     Haec cum superba uerterit uices dextra
     et aestuantis more fertur Euripi,
     dudum tremendos saeua proterit reges
     humilemque uicti subleuat fallax uultum.
     Non illa miseros audit aut curat fletus
     ultroque gemitus, dura quos fecit, ridet.
     Sic illa ludit, sic suas probat uires
     magnumque subitis monstrat ostentum, si quis
     uisatur una stratus ac felix hora.
     


2. [1] Vellem autem pauca tecum Fortunae ipsius uerbis agitare;
tu igitur an ius postulet animaduerte. [2] “Quid tu, homo, ream
me cotidianis agis querelis? Quam tibi fecimus iniuriam? Quae
tibi tua detraximus bona? [3] Quouis iudice de opum dignitatumque
mecum possessione contende, et si cuiusquam mortalium proprium
quid horum esse monstraueris ego iam tua fuisse quae repetis
sponte concedam. [4] Cum te matris utero natura produxit, nudum
rebus omnibus inopemque suscepi, meis opibus foui et, quod te
nunc impatientem nostri facit, fauore prona indulgentius educaui,
omnium quae mei iuris sunt affluentia et splendore circumdedi.
[5] Nunc mihi retrahere manum libet: habes gratiam uelut usus
alienis, non habes ius querelae tamquam prorsus tua perdideris.
[6] Quid igitur ingemescis? Nulla tibi a nobis est allata
uiolentia. Opes, honores ceteraque talium mei sunt iuris. Dominam
famulae cognoscunt: mecum ueniunt, me abeunte discedunt. [7]
Audacter adfirmem, si tua forent quae amissa conquereris, nullo
modo perdidisses.

[8] An ego sola meum ius exercere prohibebor? Licet caelo
proferre lucidos dies eosdemque tenebrosis noctibus condere,
licet anno terrae uultum nunc floribus frugibusque redimire nunc
nimbis frigoribusque confundere, ius est mari nunc strato aequore
blandiri nunc procellis ac fluctibus inhorrescere: nos ad
constantiam nostris moribus alienam inexpleta hominum cupiditas
alligabit? [9] Haec nostra uis est, hunc continuum ludum ludimus:
rotam uolubili orbe uersamus, infima summis, summa infimis
mutare gaudemus. [10] Ascende si placet, sed ea lege, ne uti cum
ludicri mei ratio poscet descendere iniuriam putes. [11] An tu
mores ignorabas meos? Nesciebas Croesum regem Lydorum Cyro paulo
ante formidabilem mox deinde miserandum rogi flammis traditum
misso caelitus imbre defensum? [12] Num te praeterit Paulum Persi
regis a se capti calamitatibus pias impendisse lacrimas? Quid
tragoediarum clamor aliud deflet nisi indiscreto ictu fortunam
felicia regna uertentem? [13] Nonne adulescentulus δύο πίθους,
τὸν μὲν ἕνα κακῶν, τὸν δὲ ἕτερων ἐάων in Iouis limine iacere
didicisti? [14] Quid si uberius de bonorum parte sumpsisti, quid
si a te non tota discessi, quid si haec ipsa mei mutabilitas
iusta tibi causa est sperandi meliora, tamenne animo contabescas
et intra commune omnibus regnum locatus proprio uiuere iure
desideres?”

II.

     Si quantas rapidis flatibus incitus
     pontus uersat harenas
     aut quot stelliferis edita noctibus
     caelo sidera fulgent
     tantas fundat opes nec retrahat manum
     pleno Copia cornu,
     humanum miseras haud ideo genus
     cesset flere querelas.
     Quamuis uota libens excipiat deus
     multi prodigus auri
     et claris auidos ornet honoribus,
     nil iam parta uidentur,
     sed quaesita uorans saeua rapacitas
     alios pandit hiatus.
     Quae iam praecipitem frena cupidinem
     certo fine retentent,
     largis cum potius muneribus fluens
     sitis ardescit habendi?
     Numquam diues agit qui trepidus gemens
     sese credit egentem.
     


3. [1] His igitur si pro se tecum Fortuna loqueretur, quid
profecto contra hisceres non haberes; aut si quid est quo
querelam tuam iure tuearis, proferas oportet, dabimus dicendi
locum. – [2] Tum ego: Speciosa quidem ista sunt, inquam,
oblitaque rhetoricae ac musicae melle dulcedinis tum tantum cum
audiuntur oblectant, sed miseris malorum altior sensus est;
itaque cum haec auribus insonare desierint insitus animum maeror
praegrauat. – [3] Et illa: Ita est, inquit; haec enim nondum
morbi tui remedia, sed adhuc contumacis aduersum curationem
doloris fomenta quaedam sunt; [4] nam quae in profundum sese
penetrent cum tempestiuum fuerit ammouebo. Verumtamen ne te
existimari miserum uelis; an numerum modumque tuae felicitatis
oblitus es? [5] Taceo quod desolatum parente summorum te uirorum
cura suscepit delectusque in affinitatem principum ciuitatis,
quod pretiosissimum propinquitatis genus est, prius carus quam
proximus esse coepisti. [6] Quis non te felicissimum cum tanto
splendore socerorum cum coniugis pudore tum masculae quoque
prolis oportunitate praedicauit? [7] Praetereo - libet enim
praeterire communia - sumptas in adulescentia negatas senibus
dignitates; ad singularem felicitatis tuae cumulum uenire
delectat. [8] Si quis rerum mortalium fructus ullum beatitudinis
pondus habet, poteritne illius memoria lucis quantalibet
ingruentium malorum mole deleri cum duos pariter consules liberos
tuos domo prouehi sub frequentia patrum sub plebis alacritate
uidisti, cum eisdem in curia curules insidentibus tu regiae
laudis orator ingenii gloriam facundiaeque meruisti, cum in circo
duorum medius consulum circumfusae multitudinis exspectationem
triumphali largitione satiasti? [9] Dedisti, ut opinor, uerba
Fortunae dum te illa demulcet, dum te ut delicias suas fouet.
Munus quod nulli umquam priuato commodauerat abstulisti. Visne
igitur cum Fortuna calculum ponere? [10] Nunc te primum liuenti
oculo praestrinxit. Si numerum modumque laetorum tristiumue
consideres, adhuc te felicem negare non possis. [11] Quodsi
idcirco te fortunatum esse non aestimas, quoniam quae tunc laeta
uidebantur abierunt, non est quod te miserum putes, quoniam quae
nunc creduntur maesta praetereunt. [12] An tu in hanc uitae
scenam nunc primum subitus hospesque uenisti? Vllamne humanis
rebus inesse constantiam reris, cum ipsum saepe hominem uelox
hora dissoluat? [13] Nam etsi rara est fortuitis manendi fides,
ultimus tamen uitae dies mors quaedam fortunae est etiam
manentis. [14] Quid igitur referre putas tune illam moriendo
deseras an te illa fugiendo?

III.

     Cum polo Phoebus roseis quadrigis
     lucem spargere coeperit,
     pallet albentes hebetata uultus
     flammis stella prementibus.
     Cum nemus flatu Zephyri tepentis
     uernis inrubuit rosis,
     spiret insanum nebulosus Auster,
     iam spinis abeat decus.
     Saepe tranquillo radiat sereno
     immotis mare fluctibus,
     saepe feruentes Aquilo procellas
     uerso concitat aequore.
     Rara si constat sua forma mundo,
     si tantas uariat uices,
     crede fortunis hominum caducis,
     bonis crede fugacibus!
     Constat aeterna positumque lege est
     ut constet genitum nihil. –
     


4. [1] Tum ego: Vera, inquam, commemoras, o uirtutum omnium
nutrix, nec infitiari possum prosperitatis meae uelocissimum
cursum. [2] Sed hoc est quod recolentem uehementius coquit; nam
in omni aduersitate fortunae infelicissimum est genus infortunii
fuisse felicem. – [3] Sed quod tu, inquit, falsae opinionis
supplicium luas, id rebus iure imputare non possis. Nam si te hoc
inane nomen fortuitae felicitatis mouet, quam pluribus
maximisque abundes mecum reputes licet. [4] Igitur si quod in
omni fortunae tuae censu pretiosissimum possidebas id tibi
diuinitus inlaesum adhuc inuiolatumque seruatur, poterisne
meliora quaeque retinens de infortunio iure causari? [5] Atqui
uiget incolumis illud pretiosissimum generis humani decus
Symmachus socer et, quod uitae pretio non segnis emeres, uir
totus ex sapientia uirtutibusque factus: suarum securus tuis
ingemescit iniuriis. [6] Viuit uxor ingenio modesta, pudicitia
pudore praecellens et, ut omnes eius dotes breuiter includam,
patri similis; uiuit, inquam, tibique tantum uitae huius exosa
spiritum seruat, quoque uno felicitatem minui tuam uel ipsa
concesserim, tui desiderio lacrimis ac dolore tabescit. [7] Quid
dicam liberos consulares, quorum iam ut in id aetatis pueris uel
paterni uel auiti specimen elucet ingenii? [8] Cum igitur
praecipua sit mortalibus uitae cura retinendae, o te, si tua bona
cognoscas, felicem, cui suppetunt etiam nunc quae uita nemo
dubitat esse cariora. [9] Quare sicca iam lacrimas; nondum est ad
unum omnes exosa fortuna nec tibi nimium ualida tempestas
incubuit quando tenaces haerent ancorae quae nec praesentis
solamen nec futuri spem temporis abesse patiantur. –

[10] Et haereant, inquam, precor; illis namque manentibus,
utcumque se res habeant, enatabimus. Sed quantum ornamentis
nostris decesserit uides. –[11] Et illa: Promouimus, inquit,
aliquantum si te non iam totius tuae sortis piget. Sed delicias
tuas ferre non possum, qui abesse aliquid tuae beatitudini tam
luctuosus atque anxius conqueraris. [12] Quis est enim tam
compositae felicitatis ut non aliqua ex parte cum status sui
qualitate rixetur? Anxia enim res est humanorum condicio bonorum
et quae uel numquam tota proueniat uel numquam perpetua
subsistat. [13] Huic census exuberat, sed est pudori degener
sanguis; hunc nobilitas notum facit, sed angustia rei familiaris
inclusus esse mallet ignotus. [14] Ille utroque circumfluus uitam
caelibem deflet; ille nuptiis felix orbus liberis alieno censum
nutrit heredi; alius prole laetatus filii filiaeue delictis
maestus illacrimat. [15] Idcirco nemo facile cum fortunae suae
condicione concordat; inest enim singulis quod inexpertus
ignoret, expertus exhorreat. [16] Adde quod felicissimi cuiusque
delicatissimus sensus est, et nisi ad nutum cuncta suppetant
omnis aduersitatis insolens minimis quibusque prosternitur: adeo
perexigua sunt quae fortunatissimis beatitudinis summam
detrahunt. [17] Quam multos esse coniectas qui sese caelo
proximos arbitrentur si de fortunae tuae reliquiis pars eis
minima contingat? Hic ipse locus, quem tu exsilium uocas,
incolentibus patria est. [18] Adeo nihil est miserum nisi cum
putes, contraque beata sors omnis est aequanimitate tolerantis.
[19] Quis est ille tam felix, qui cum dederit impatientiae manus
statum suum mutare non optet? [20] Quam multis amaritudinibus
humanae felicitatis dulcedo respersa est! Quae si etiam fruenti
iucunda esse uideatur, tamen quominus cum uelit abeat retineri
non possit. [21] Liquet igitur quam sit mortalium rerum misera
beatitudo, quae nec apud aequanimos perpetua perdurat nec anxios
tota delectat.

[22] Quid igitur, o mortales, extra petitis intra uos positam
felicitatem? Error uos inscitiaque confundit. [23] Ostendam
breuiter tibi summae cardinem felicitatis. Estne aliquid tibi te
ipso pretiosius? Nihil, inquies. Igitur si tui compos fueris,
possidebis quod nec tu amittere umquam uelis nec fortuna possit
auferre. [24] Atque ut agnoscas in his fortuitis rebus
beatitudinem constare non posse, sic collige. [25] Si beatitudo
est summum naturae bonum ratione degentis nec est summum bonum
quod eripi ullo modo potest, quoniam praecellit id quod nequeat
auferri, manifestum est quin ad beatitudinem percipiendam
fortunae instabilitas aspirare non possit. [26] Ad haec, quem
caduca ista felicitas uehit uel scit eam uel nescit esse
mutabilem. Si nescit, quaenam beata sors esse potest ignorantiae
caecitate? Si scit, metuat necesse est ne amittat quod amitti
posse non dubitat; quare continuus timor non sinit esse felicem.
An uel si amiserit neglegendum putat? [27] Sic quoque perexile
bonum est quod aequo animo feratur amissum. [28] Et quoniam tu
idem es cui persuasum atque insitum permultis demonstrationibus
scio mentes hominum nullo modo esse mortales, cumque clarum sit
fortuitam felicitatem corporis morte finiri, dubitari nequit, si
haec afferre beatitudinem potest, quin omne mortalium genus in
miseriam mortis fine labatur. [29] Quodsi multos scimus
beatitudinis fructum non morte solum uerum etiam doloribus
suppliciisque quaesisse, quonam modo praesens facere beatos
potest quae miseros transacta non efficit?

IV.

     Quisquis uolet perennem
     cautus ponere sedem
     stabilisque nec sonori
     sterni flatibus Euri
     et fluctibus minantem
     curat spernere pontum,
     montis cacumen alti,
     bibulas uitet harenas;
     illud proteruus Auster
     totis uiribus urguet,
     hae pendulum solutae
     pondus ferre recusant.
     Fugiens periculosam
     sortem sedis amoenae
     humili domum memento
     certus figere saxo.
     Quamuis tonet ruinis
     miscens aequora uentus,
     tu conditus quieti
     felix robore ualli
     duces serenus aeuum
     ridens aetheris iras.
     


5. [1] Sed quoniam rationum iam in te mearum fomenta descendunt,
paulo ualidioribus utendum puto. [2] Age enim, si iam caduca et
momentaria fortunae dona non essent, quid in eis est quod aut
uestrum umquam fieri queat aut non perspectum consideratumque
uilescat?

[3] Diuitiaene uel uestrae uel sui natura pretiosae sunt? Quid
earum potius? [4] Aurumne ac uis congesta pecuniae? Atqui haec
effundendo magis quam coacervando melius nitent, si quidem
auaritia semper odiosos, claros largitas facit. [5] Quodsi manere
apud quemque non potest quod transfertur in alterum, tunc est
pretiosa pecunia cum translata in alios largiendi usu desinit
possideri. [6] At eadem, si apud unum quanta est ubique gentium
congeratur, ceteros sui inopes fecerit. Et uox quidem tota
pariter multorum replet auditum, uestrae uero diuitiae nisi
comminutae in plures transire non possunt; quod cum factum est,
pauperes necesse est faciant quos relinquunt. [7] O igitur
angustas inopesque diuitias, quas nec habere totas pluribus licet
et ad quemlibet sine ceterorum paupertate non ueniunt. – [8] An
gemmarum fulgor oculos trahit? Sed si quid est in hoc splendore
praecipui, gemmarum est lux illa, non hominum; quas quidem mirari
homines uehementer ammiror. [9] Quid est enim carens animae motu
atque compage quod animatae rationabilique naturae pulchrum esse
iure uideatur? [10] Quae tametsi conditoris opera suique
distinctione postremae aliquid pulchritudinis trahunt, infra
uestram tamen excellentiam collocatae ammirationem uestram nullo
modo mereantur. –[11] An uos agrorum pulchritudo delectat?
Quidni? Est enim pulcherrimi operis pulchra portio. [12] Sic
quondam sereni maris facie gaudemus, sic caelum, sidera, lunam
solemque miramur. Num te horum aliquid attingit, num audes
alicuius talium splendore gloriari? [13] An uernis floribus ipse
distingueris aut tua in aestiuos fructus intumescit ubertas? [14]
Quid inanibus gaudiis raperis, quid externa bona pro tuis
amplexaris? Numquam tua faciet esse fortuna quae a te natura
rerum fecit aliena. [15] Terrarum quidem fructus animantium
procul dubio debentur alimentis; sed si, quod naturae satis est,
replere indigentiam uelis, nihil est quod fortunae affluentiam
petas. [16] Paucis enim minimisque natura contenta est; cuius
satietatem si superfluis urguere uelis, aut iniucundum quod
infuderis fiet aut noxium. –[17] Iam uero pulchrum uariis fulgere
uestibus putas. Quarum si grata intuitu species est, aut
materiae naturam aut ingenium mirabor artificis. –[18] An uero te
longus ordo famulorum facit esse felicem? Qui si uitiosi moribus
sint, perniciosa domus sarcina et ipsi domino uehementer
inimica; sin uero probi, quonam modo in tuis opibus aliena
probitas numerabitur? [19] Ex quibus omnibus nihil horum quae tu
in tuis computas bonis tuum esse bonum liquido monstratur. Quibus
si nihil inest appetendae pulchritudinis, quid est quod uel
amissis doleas uel laeteris retentis? [20] Quodsi natura pulchra
sunt, quid id tua refert? Nam haec per se a tuis quoque opibus
sequestrata placuissent. [21] Neque enim idcirco sunt pretiosa
quod in tuas uenere diuitias, sed quoniam pretiosa uidebantur
tuis ea diuitiis annumerare maluisti.

[22] Quid autem tanto fortunae strepitu desideratis? Fugare,
credo, indigentiam copia quaeritis. [23] Atqui hoc uobis in
contrarium cedit; pluribus quippe amminiculis opus est ad tuendam
pretiosae supellectilis uarietatem, uerumque illud est permultis
eos indigere qui permulta possideant, contraque minimum qui
abundantiam suam naturae necessitate non ambitus superfluitate
metiantur.

[24] Itane autem nullum est proprium uobis atque insitum bonum ut
in externis ac sepositis rebus bona uestra quaeratis? [25] Sic
rerum uersa condicio est ut diuinum merito rationis animal non
aliter sibi splendere nisi inanimatae supellectilis possessione
uideatur? [26] Et alia quidem suis contenta sunt, uos autem deo
mente consimiles ab rebus infimis excellentis naturae ornamenta
captatis nec intellegitis quantam conditori uestro faciatis
iniuriam. [27] Ille genus humanum terrenis omnibus praestare
uoluit, uos dignitatem uestram infra infima quaeque detruditis.
[28] Nam si omne cuiusque bonum eo cuius est constat esse
pretiosius, cum uilissima rerum uestra bona esse iudicatis eisdem
uosmet ipsos uestra existimatione summittitis. [29] Quod quidem
haud immerito cadit. Humanae quippe naturae ista condicio est ut
tum tantum ceteris rebus cum se cognoscit excellat, eadem tamen
infra bestias redigatur si se nosse desierit; nam ceteris
animantibus sese ignorare naturae est, hominibus uitio uenit.

[30] Quam uero late patet uester hic error, qui ornari posse
aliquid ornamentis existimatis alienis! [31] At id fieri nequit;
nam si quid ex appositis luceat, ipsa quidem quae sunt apposita
laudantur, illud uero his tectum atque uelatum in sua nihilo
minus foeditate perdurat. [32] Ego uero nego ullum esse bonum
quod noceat habenti. Num id mentior? Minime, inquis. [33] Atqui
diuitiae possidentibus persaepe nocuerunt, cum pessimus quisque
eoque alieni magis auidus quicquid usquam auri gemmarumque est se
solum qui habeat dignissimum putat. [34] Tu igitur, qui nunc
contum gladiumque sollicitus pertimescis, si uitae huius callem
uacuus uiator intrasses coram latrone cantares. [35] O praeclara
opum mortalium beatitudo, quam cum adeptus fueris securus esse
desistis!

V.

     Felix nimium prior aetas
     contenta fidelibus aruis
     nec inerti perdita luxu,
     facili quae sera solebat
     ieiunia soluere glande.
     Non Bacchica munera norant
     liquido confundere melle
     nec lucida uellera Serum
     Tyrio miscere ueneno.
     Somnos dabat herba salubres,
     potum quoque lubricus amnis,
     umbras altissima pinus.
     Nondum maris alta secabat
     nec mercibus undique lectis
     noua litora uiderat hospes.
     Tunc classica saeua tacebant
     odiis neque fusus acerbis
     cruor horrida tinxerat arua.
     Quid enim furor hosticus ulla
     uellet prior arma mouere,
     cum uulnera saeua uiderent
     nec praemia sanguinis ulla?
     Vtinam modo nostra redirent
     in mores tempora priscos!
     Sed saeuior ignibus Aetnae
     feruens amor ardet habendi.
     Heu, primus quis fuit ille
     auri qui pondera tecti
     gemmasque latere uolentes
     pretiosa pericula fodit?
     


6. [1] Quid autem de dignitatibus potentiaque disseram, qua uos
uerae dignitatis ac potestatis inscii caelo exaequatis? Quae si
in improbissimum quemque ceciderunt, quae flammis Aetnae
eructantibus, quod diluuium tantas strages dederint? [2] Certe,
uti meminisse te arbitror, consulare imperium, quod libertatis
principium fuerat, ob superbiam consulum uestri ueteres abolere
cupiuerunt, qui ob eandem superbiam prius regium de ciuitate
nomen abstulerant. [3] At si quando, quod perrarum est, probis
deferantur, quid in eis aliud quam probitas utentium placet? Ita
fit ut non uirtutibus ex dignitate sed ex uirtute dignitatibus
honor accedat.

[4] Quae uero est ista uestra expetibilis ac praeclara potentia?
Nonne, o terrena animalia, consideratis quibus qui praesidere
uideamini? Nunc si inter mures uideres unum aliquem ius sibi ac
potestatem prae ceteris uindicantem, quanto mouereris cachinno!
[5] Quid uero, si corpus spectes, imbecillius homine repperire
queas, quos saepe muscularum quoque uel morsus uel in secreta
quaeque reptantium necat introitus? [6] Quo uero quisquam ius
aliquod in quempiam nisi in solum corpus et quod infra corpus est
- fortunam loquor - possit exserere? [7] Num quicquam libero
imperabis animo? Num mentem firma sibi ratione cohaerentem de
statu propriae quietis amouebis? [8] Cum liberum quendam uirum
suppliciis se tyrannus adacturum putaret ut aduersum se factae
coniurationis conscios proderet, linguam ille momordit atque
abscidit et in os tyranni saeuientis abiecit; ita cruciatus, quos
putabat tyrannus materiam crudelitatis, uir sapiens fecit esse
uirtutis.

[9] Quid autem est quod in alium facere quisque possit, quod
sustinere ab alio ipse non possit? [10] Busiridem accepimus
necare hospites solitum ab Hercule hospite fuisse mactatum. [11]
Regulus plures Poenorum bello captos in uincla coniecerat, sed
mox ipse uictorum catenis manus praebuit. [12] Vllamne igitur
eius hominis potentiam putas qui quod ipse in alio potest ne id
in se alter ualeat efficere non possit?

[13] Ad haec, si ipsis dignitatibus ac potestatibus inesset
aliquid naturalis ac proprii boni, numquam pessimis prouenirent.
Neque enim sibi solent aduersa sociari; natura respuit ut
contraria quaeque iungantur. [14] Ita cum pessimos plerumque
dignitatibus fungi dubium non sit, illud etiam liquet natura sui
bona non esse quae se pessimis haerere patiantur. [15] Quod
quidem de cunctis fortunae muneribus dignius existimari potest,
quae ad improbissimum quemque uberiora perueniunt.

[16] De quibus illud etiam considerandum puto quod nemo dubitat
esse fortem cui fortitudinem inesse conspexerit et cuicumque
uelocitas adest manifestum est esse uelocem; [17] sic musica
quidem musicos, medicina medicos, rhetorica rhetores facit: agit
enim cuiusque rei natura quod proprium est nec contrariarum rerum
miscetur effectibus et ultro quae sunt aduersa depellit. [18]
Atqui nec opes inexpletam restinguere auaritiam queunt, nec
potestas sui compotem fecerit quem uitiosae libidines
insolubilibus adstrictum retinent catenis, et collata improbis
dignitas non modo non effecit dignos sed prodit potius et
ostentat indignos. [19] Cur ita prouenit? Gaudetis enim res sese
aliter habentes falsis compellare nominibus, quae facile ipsarum
rerum redarguuntur effectu; itaque nec illae diuitiae nec illa
potentia nec haec dignitas iure appellari potest. [20] Postremo
idem de tota concludere fortuna licet, in qua nihil expetendum,
nihil natiuae bonitatis inesse manifestum est, quae nec se bonis
semper adiungit et bonos quibus fuerit adiuncta non efficit.

VI.

     Nouimus quantas dederit ruinas
     urbe flammata patribusque caesis
     fratre qui quondam ferus interempto
     matris effuso maduit cruore
     corpus et uisu gelidum pererrans
     ora non tinxit lacrimis, sed esse
     censor exstincti potuit decoris.
     Hic tamen sceptro populos regebat
     quos uidet condens radios sub undas
     Phoebus, extremo ueniens ab ortu,
     quos premunt septem gelidi triones,
     quos Notus sicco uiolentus aestu
     torret ardentes recoquens harenas.
     Celsa num tandem ualuit potestas
     uertere praui rabiem Neronis?
     Heu grauem sortem, quotiens iniquus
     additur saeuo gladius ueneno! –
     


7. [1] Tum ego: Scis, inquam, ipsa minimum nobis ambitionem
mortalium rerum fuisse dominatam; sed materiam gerendis rebus
optauimus, quo ne uirtus tacita consenesceret. – [2] Et illa:
Atqui hoc unum est quod praestantes quidem natura mentes sed
nondum ad extremam manum uirtutum perfectione perductas allicere
possit, gloriae scilicet cupido et optimorum in rem publicam fama
meritorum. [3] Quae quam sit exilis et totius uacua ponderis sic
considera. Omnem terrae ambitum, sicuti astrologicis
demonstrationibus accepisti, ad caeli spatium puncti constat
obtinere rationem, id est, ut, si ad caelestis globi magnitudinem
conferatur, nihil spatii prorsus habere iudicetur. [4] Huius
igitur tam exiguae in mundo regionis quarta fere portio est,
sicut Ptolomaeo probante didicisti, quae nobis cognitis
animantibus incolatur. [5] Huic quartae si quantum maria
paludesque premunt quantumque siti uasta regio distenditur
cogitatione subtraxeris, uix angustissima inhabitandi hominibus
area relinquetur. [6] In hoc igitur minimo puncti quodam puncto
circumsaepti atque conclusi de peruulganda fama, de proferendo
nomine cogitatis, ut quid habeat amplum magnificumque gloria tam
angustis exiguisque limitibus artata? [7] Adde quod hoc ipsum
breuis habitaculi saeptum plures incolunt nationes lingua,
moribus, totius uitae distantes, ad quas tum difficultate
itinerum tum loquendi diuersitate tum commercii insolentia non
modo fama hominum singulorum sed ne urbium quidem peruenire
queat. [8] Aetate denique M. Tullii, sicut ipse quodam loco
significat, nondum Caucasum montem Romanae rei publicae fama
transcenderat et erat tunc adulta Parthis etiam ceterisque id
locorum gentibus formidolosa. [9] Videsne igitur quam sit
angusta, quam compressa gloria, quam dilatare ac propagare
laboratis? An ubi Romani nominis transire fama nequit Romani
hominis gloria progredietur? [10] Quid quod diuersarum gentium
mores inter se atque instituta discordant, ut quod apud alios
laude apud alios supplicio dignum iudicetur? [11] Quo fit ut si
quem famae praedicatio delectat huic in plurimos populos nomen
proferre nullo modo conducat. [12] Erit igitur peruagata inter
suos gloria quisque contentus et intra unius gentis terminos
praeclara illa famae immortalitas coartabitur.

[13] Sed quam multos clarissimos suis temporibus uiros scriptorum
inops deleuit obliuio! Quamquam quid ipsa scripta proficiant,
quae cum suis auctoribus premit longior atque obscura uetustas?
[14] Vos uero immortalitatem uobis propagare uidemini cum futuri
famam temporis cogitatis. [15] Quod si ad aeternitatis infinita
spatia pertractes, quid habes quod de nominis tui diuturnitate
laeteris? [16] Vnius etenim mora momenti si decem milibus
conferatur annis, quoniam utrumque spatium definitum est, minimam
licet habet tamen aliquam portionem; at hic ipse numerus annorum
eiusque quamlibet multiplex ad interminabilem diuturnitatem ne
comparari quidem potest. [17] Etenim finitis ad se inuicem fuerit
quaedam, infiniti uero atque finiti nulla umquam poterit esse
collatio. [18] Ita fit ut quamlibet prolixi temporis fama, si cum
inexhausta aeternitate cogitetur, non parua sed plane nulla esse
uideatur.

[19] Vos autem nisi ad populares auras inanesque rumores recte
facere nescitis et relicta conscientiae uirtutisque praestantia
de alienis praemia sermunculis postulatis. [20] Accipe in huius
modi arrogantiae leuitate quam festiue aliquis illuserit. Nam cum
quidam adortus esset hominem contumeliis, qui non ad uerae
uirtutis usum sed ad superbam gloriam falsum sibi philosophi
nomen induerat, adiecissetque iam se sciturum an ille philosophus
esset si quidem inlatas iniurias leniter patienterque
tolerasset, ille patientiam paulisper assumpsit acceptaque
contumelia uelut insultans: “Iam tandem,” inquit, “intellegis me
esse philosophum?” Tum ille nimium mordaciter: “Intellexeram”,
inquit, “si tacuisses”.

[21] Quid autem est quod ad praecipuos uiros - de his enim sermo
est - , qui uirtute gloriam petunt, quid, inquam, est quod ad hos
de fama post resolutum morte suprema corpus attineat? [22] Nam
si, quod nostrae rationes credi uetant, toti moriuntur homines,
nulla est omnino gloria, cum is cuius ea esse dicitur non exstet
omnino. [23] Sin uero bene sibi mens conscia terreno carcere
resoluta caelum libera petit, nonne omne terrenum negotium
spernat, quae se caelo fruens terrenis gaudet exemptam?

VII.

     Quicumque solam mente praecipiti petit
     summumque credit gloriam,
     late patentes aetheris cernat plagas
     artumque terrarum situm;
     breuem replere non ualentis ambitum
     pudebit aucti nominis.
     Quid, o superbi, colla mortali iugo
     frustra leuari gestiunt?
     Licet remotos fama per populos means
     diffusa linguas explicet
     et magna titulis fulgeat claris domus,
     mors spernit altam gloriam,
     inuoluit humile pariter et celsum caput
     aequatque summis infima.
     Vbi nunc fidelis ossa Fabricii manent,
     quid Brutus aut rigidus Cato?
     Signat superstes fama tenuis pauculis
     inane nomen litteris.
     Sed quod decora nouimus uocabula
     num scire consumptos datur?
     Iacetis ergo prorsus ignorabiles
     nec fama notos efficit.
     Quodsi putatis longius uitam trahi
     mortalis aura nominis,
     cum sera uobis rapiet hoc etiam dies
     iam uos secunda mors manet.
     


8. [1] Sed ne me inexorabile contra fortunam gerere bellum putes:
est aliquando cum de hominibus fallax illa nihil bene mereatur,
tum scilicet cum se aperit, cum frontem detegit moresque
profitetur. [2] Nondum forte quid loquar intellegis; mirum est
quod dicere gestio, eoque sententiam uerbis explicare uix queo.
[3] Etenim plus hominibus reor aduersam quam prosperam prodesse
fortunam; illa enim semper specie felicitatis, cum uidetur
blanda, mentitur, haec semper uera est, cum se instabilem
mutatione demonstrat. [4] Illa fallit, haec instruit; illa
mendacium specie bonorum mentes fruentium ligat, haec cognitione
fragilis felicitatis absoluit; itaque illam uideas uentosam
fluentem suique semper ignaram, hanc sobriam succinctamque et
ipsius aduersitatis exercitatione prudentem. [5] Postremo felix a
uero bono deuios blanditiis trahit, aduersa plerumque ad uera
bona reduces unco retrahit. [6] An hoc inter minima aestimandum
putas quod amicorum tibi fidelium mentes haec aspera, haec
horribilis fortuna detexit? Haec tibi certos sodalium uultus
ambiguosque secreuit, discedens suos abstulit, tuos reliquit. [7]
Quanti hoc integer et, ut uidebaris tibi, fortunatus emisses?
Nunc amissas opes querere: quod pretiosissimum diuitiarum genus
est, amicos inuenisti.

VIII.

     Quod mundus stabili fide
     concordes uariat uices,
     quod pugnantia semina
     foedus perpetuum tenent,
     quod Phoebus roseum diem
     curru prouehit aureo,
     ut quas duxerit Hesperos
     Phoebe noctibus imperet,
     ut fluctus auidum mare
     certo fine coherceat,
     ne terris liceat uagis
     latos tendere terminos,
     hanc rerum seriem ligat
     terras ac pelagus regens
     et caelo imperitans amor.
     Hic si frena remiserit,
     quicquid nunc amat inuicem
     bellum continuo geret
     et quam nunc socia fide
     pulchris motibus incitant
     certent soluere machinam.
     Hic sancto populos quoque
     iunctos foedere continet,
     hic et coniugii sacrum
     castis nectit amoribus,
     hic fidis etiam sua
     dictat iura sodalibus.
     O felix hominum genus,
     si uestros animos amor
     quo caelum regitur regat!
     


 LIBER III.  

1. [1] Iam cantum illa finiuerat, cum me audiendi auidum
stupentemque arrectis adhuc auribus carminis mulcedo defixerat.
[2] Itaque paulo post: O, inquam, summum lassorum solamen
animorum, quam tu me uel sententiarum pondere uel canendi etiam
iucunditate refouisti, adeo ut iam me posthac imparem fortunae
ictibus esse non arbitrer! Itaque remedia quae paulo acriora esse
dicebas non modo non perhorresco, sed audiendi auidus uehementer
efflagito. – [3] Tum illa: Sensi, inquit, cum uerba nostra
tacitus attentusque rapiebas, eumque tuae mentis habitum uel
exspectaui uel, quod est uerius, ipsa perfeci; talia sunt quippe
quae restant ut degustata quidem mordeant, interius autem recepta
dulcescant. [4] Sed quod tu te audiendi cupidum dicis, quanto
ardore flagrares si quonam te ducere aggrediamur agnosceres! –
Quonam? inquam. – [5] Ad ueram, inquit, felicitatem, quam tuus
quoque somniat animus, sed occupato ad imagines uisu ipsam illam
non potest intueri. – [6] Tum ego: Fac, obsecro, et quae illa
uera sit sine cunctatione demonstra. – [7] Faciam, inquit illa,
tui causa libenter; sed quae tibi [causa] notior est, eam prius
designare uerbis atque informare conabor, ut ea perspecta cum in
contrariam partem flexeris oculos uerae specimen beatitudinis
possis agnoscere.

I.

     Qui serere ingenuum uolet agrum
     liberat arua prius fruticibus,
     falce rubos filicemque resecat,
     ut noua fruge grauis Ceres eat.
     Dulcior est apium mage labor
     si malus ora prius sapor edat.
     Gratius astra nitent ubi Notus
     desinit imbriferos dare sonos.
     Lucifer ut tenebras pepulerit
     pulchra dies roseos agit equos.
     Tu quoque falsa tuens bona prius
     incipe colla iugo retrahere:
     uera dehinc animum subierint.
     


2. [1] Tum defixo paululum uisu et uelut in augustam suae mentis
sedem recepta sic coepit: [2] Omnis mortalium cura quam
multiplicium studiorum labor exercet diuerso quidem calle
procedit, sed ad unum tamen beatitudinis finem nititur peruenire.
Id autem est bonum quo quis adepto nihil ulterius desiderare
queat. [3] Quod quidem est omnium summum bonorum cunctaque intra
se bona continens; cui si quid aforet summum esse non posset,
quoniam relinqueretur extrinsecus quod posset optari. Liquet
igitur esse beatitudinem statum bonorum omnium congregatione
perfectum. [4] Hunc, uti diximus, diuerso tramite mortales omnes
conantur adipisci: est enim mentibus hominum ueri boni
naturaliter inserta cupiditas, sed ad falsa deuius error abducit.
[5] Quorum quidem alii summum bonum esse nihilo indigere
credentes, ut diuitiis affluant elaborant, alii uero bonum quod
sit dignissimum ueneratione iudicantes adeptis honoribus
reuerendi ciuibus suis esse nituntur. [6] Sunt qui summum bonum
in summa potentia esse constituant; hi uel regnare ipsi uolunt
uel regnantibus adhaerere conantur. At quibus optimum quiddam
claritas uidetur, hi uel belli uel pacis artibus gloriosum nomen
propagare festinant. [7] Plurimi uero boni fructum gaudio
laetitiaque metiuntur; hi felicissimum putant uoluptate
diffluere. [8] Sunt etiam qui horum fines causasque alterutro
permutent, ut qui diuitias ob potentiam uoluptatesque desiderant
uel qui potentiam seu pecuniae causa seu proferendi nominis
petunt. [9] In his igitur ceterisque talibus humanorum actuum
uotorumque uersatur intentio ueluti nobilitas fauorque popularis,
quae uidentur quandam claritudinem comparare, uxor ac liberi,
quae iucunditatis gratia petuntur; amicorum uero quod
sanctissimum quidem genus est non in fortuna sed in uirtute
numeratur, reliquum uero uel potentiae causa uel delectationis
assumitur. [10] Iam uero corporis bona promptum est ut ad
superiora referantur; robur enim magnitudoque uidetur praestare
ualentiam, pulchritudo atque uelocitas celebritatem, salubritas
uoluptatem. [11] Quibus omnibus solam beatitudinem desiderari
liquet; nam quod quisque prae ceteris petit id summum esse
iudicat bonum. Sed summum bonum beatitudinem esse definiuimus;
quare beatum esse iudicat statum quem prae ceteris quisque
desiderat.

[12] Habes igitur ante oculos propositam fere formam felicitatis
humanae: opes, honores, potentiam, gloriam, uoluptates. Quae
quidem sola considerans Epicurus consequenter sibi summum bonum
uoluptatem esse constituit, quod cetera omnia iucunditatem animo
uideantur afferre. [13] Sed ad hominum studia reuertor, quorum
animus etsi caligante memoria tamen bonum suum repetit, sed uelut
ebrius domum quo tramite reuertatur ignorat. [14] Num enim
uidentur errare hi qui nihilo indigere nituntur? Atqui non est
aliud quod aeque perficere beatitudinem possit quam copiosus
bonorum omnium status nec alieni egens sed sibi ipse sufficiens.
[15] Num uero labuntur hi qui quod sit optimum id etiam
reuerentiae cultu dignissimum putent? Minime; neque enim uile
quiddam contemnendumque est quod adipisci omnium fere mortalium
laborat intentio. [16] An in bonis non est numeranda potentia?
Quid igitur, num imbecillum ac sine uiribus aestimandum est quod
omnibus rebus constat esse praestantius? [17] An claritudo nihili
pendenda est? Sed sequestrari nequit quin omne quod
excellentissimum sit id etiam uideatur esse clarissimum. [18] Nam
non esse anxiam tristemque beatitudinem nec doloribus
molestiisque subiectam quid attinet dicere, quando in minimis
quoque rebus id appetitur quod habere fruique delectet? [19]
Atqui haec sunt quae adipisci homines uolunt eaque de causa
diuitias, dignitates, regna, gloriam uoluptatesque desiderant
quod per haec sibi sufficientiam, reuerentiam, potentiam,
celebritatem, laetitiam credunt esse uenturam. [20] Bonum est
igitur quod tam diuersis studiis homines petunt; in quo quanta
sit naturae uis facile monstratur, cum licet uariae
dissidentesque sententiae tamen in diligendo boni fine
consentiunt.

II.

     Quantas rerum flectat habenas
     natura potens, quibus immensum
     legibus orbem prouida seruet
     stringatque ligans inresoluto
     singula nexu, placet arguto
     fidibus lentis promere cantu.
     Quamuis Poeni pulchra leones
     uincula gestent manibusque datas
     captent escas metuantque trucem
     soliti uerbera ferre magistrum,
     si cruor horrida tinxerit ora,
     resides olim redeunt animi
     fremituque graui meminere sui,
     laxant nodis colla solutis
     primusque lacer dente cruento
     domitor rabidas imbuit iras.
     Quae canit altis garrula ramis
     ales caueae clauditur antro;
     huic licet inlita pocula melle
     largasque dapes dulci studio
     ludens hominum cura ministret,
     si tamen arto saliens texto
     nemorum gratas uiderit umbras,
     sparsas pedibus proterit escas,
     siluas tantum maesta requirit,
     siluas dulci uoce susurrat.
     Validis quondam uiribus acta
     pronum flectit uirga cacumen;
     hanc si curuans dextra remisit,
     recto spectat uertice caelum.
     Cadit Hesperias Phoebus in undas,
     sed secreto tramite rursus
     currum solitos uertit ad ortus.
     Repetunt proprios quaeque recursus
     redituque suo singula gaudent
     nec manet ulli traditus ordo
     nisi quod fini iunxerit ortum
     stabilemque sui fecerit orbem.
     


3. [1] Vos quoque, o terrena animalia, tenui licet imagine
uestrum tamen principium somniatis uerumque illum beatitudinis
finem licet minime perspicaci qualicumque tamen cogitatione
prospicitis, eoque uos et ad uerum bonum naturalis ducit intentio
et ab eodem multiplex error abducit. [2] Considera namque an per
ea quibus se homines adepturos beatitudinem putant ad destinatum
finem ualeant peruenire. [3] Si enim uel pecunia uel honores
ceteraque tale quid afferunt cui nihil bonorum abesse uideatur,
nos quoque fateamur fieri aliquos horum adeptione felices. [4]
Quodsi neque id ualent efficere quod promittunt bonisque pluribus
carent, nonne liquido falsa in eis beatitudinis species
deprehenditur?

[5] Primum igitur te ipsum, qui paulo ante diuitiis affluebas,
interrogo: inter illas abundantissimas opes numquamne animum tuum
concepta ex qualibet iniuria confudit anxietas? – [6] Atqui,
inquam, libero me fuisse animo quin aliquid semper angerer
reminisci non queo. – [7] Nonne quia uel aberat quod abesse non
uelles uel aderat quod adesse noluisses? – Ita est, inquam. – [8]
Illius igitur praesentiam, huius absentiam desiderabas? –
Confiteor, inquam. – [9] Eget uero, inquit, eo quod quisque
desiderat? – Eget, inquam. – Qui uero eget aliquo non est
usquequaque sibi ipse sufficiens. – Minime, inquam. – [10] Tu
itaque hanc insufficientiam plenus, inquit, opibus sustinebas? –
Quidni? inquam. – [11] Opes igitur nihilo indigentem
sufficientemque sibi facere nequeunt, et hoc erat quod promittere
uidebantur. –[12] Atqui hoc quoque maxime considerandum puto
quod nihil habeat suapte natura pecunia ut his quibus possidetur
inuitis nequeat auferri. – Fateor, inquam. – [13] Quidni fateare,
cum eam cotidie ualentior aliquis eripiat inuito? Vnde enim
forenses querimoniae, nisi quod uel ui uel fraude nolentibus
pecuniae repetuntur ereptae? – Ita est, inquam. – [14] Egebit
igitur, inquit, extrinsecus petito praesidio quo suam pecuniam
quisque tueatur. – Quis id, inquam, neget? – [15] Atqui non
egeret eo nisi possideret pecuniam, quam possit amittere. –
Dubitari, inquam, nequit. – [16] In contrarium igitur relapsa res
est; nam quae sufficientes sibi facere putabantur opes alieno
potius praesidio faciunt indigentes. [17] Quis autem modus est
quo pellatur diuitiis indigentia? Num enim diuites esurire
nequeunt, num sitire non possunt, num frigus hibernum
pecuniosorum membra non sentiunt? [18] Sed adest, inquies,
opulentis quo famem satient, quo sitim frigusque depellant. Sed
hoc modo consolari quidem diuitiis indigentia potest, auferri
penitus non potest; nam si haec hians semper atque aliquid
poscens opibus expletur, maneat necesse est quae possit expleri.
[19] Taceo, quod naturae minimum, quod auaritiae nihil satis est.
Quare si opes nec summouere indigentiam possunt et ipsae suam
faciunt, quid est quod eas sufficientiam praestare credatis?

III.

     Quamuis fluente diues auri gurgite
     non expleturas cogat auarus opes
     oneretque bacis colla rubri litoris
     ruraque centeno scindat opima boue,
     nec cura mordax desserit superstitem
     defunctumque leues non comitantur opes.
     


4. [1] Sed dignitates honorabilem reuerendumque cui prouenerint
reddunt. Num uis ea est magistratibus ut utentium mentibus
uirtutes inserant, uitia depellant? [2] Atqui non fugare, sed
inlustrare potius nequitiam solent. Quo fit ut indignemur eas
saepe nequissimis hominibus contigisse; unde Catullus licet in
curuli Nonium sedentem strumam tamen appellat. [3] Videsne
quantum malis dedecus adiciant dignitates? Atqui minus eorum
patebit indignitas si nullis honoribus inclarescant. [4] Tu
quoque num tandem tot periculis adduci potuisti ut cum Decorato
gerere magistratum putares, cum in eo mentem nequissimi scurrae
delatorisque respiceres? [5] Non enim possumus ob honores
reuerentia dignos iudicare quos ipsis honoribus iudicamus
indignos. [6] At si quem sapientia praeditum uideres, num posses
eum uel reuerentia uel ea qua est praeditus sapientia non dignum
putare? – Minime. – [7] Inest enim dignitas propria uirtuti, quam
protinus in eos quibus fuerit adiuncta transfundit. [8] Quod
quia populares facere nequeunt honores, liquet eos propriam
dignitatis pulchritudinem non habere. [9] In quo illud est
animaduertendum magis: nam si eo abiectior est quo magis a
pluribus quisque contemnitur, cum reuerendos facere nequeat quos
pluribus ostentat, despectiores potius improbos dignitas facit.
[10] Verum non impune; reddunt namque improbi parem dignitatibus
uicem, quas sua contagione commaculant.

[11] Atque ut agnoscas ueram illam reuerentiam per has umbratiles
dignitates non posse contingere: si qui multiplici consulatu
functus in barbaras nationes forte deuenerit, uenerandumne
barbaris honor faciet? [12] Atqui si hoc naturale munus
dignitatibus foret, ab officio suo quoquo gentium nullo modo
cessarent, sicut ignis ubique terrarum numquam tamen calere
desistit. [13] Sed quoniam id eis non propria uis sed hominum
fallax adnectit opinio, uanescunt ilico cum ad eos uenerint qui
dignitates eas esse non aestimant.

[14] Sed hoc apud exteras nationes: inter eos uero apud quos
ortae sunt num perpetuo perdurant? [15] Atqui praetura magna olim
potestas, nunc inane nomen et senatorii census grauis sarcina;
si quis quondam populi curasset annonam magnus habebatur, nunc ea
praefectura quid abiectius? [16] Vt enim paulo ante diximus,
quod nihil habet proprii decoris, opinione utentium nunc
splendorem accipit, nunc amittit.

[17] Si igitur reuerendos facere nequeunt dignitates, si ultro
improborum contagione sordescunt, si mutatione temporum splendere
desinunt, si gentium aestimatione uilescunt, quid est quod in se
expetendae pulchritudinis habeant, nedum aliis praestent?

IV.

     Quamuis se Tyrio superbus ostro
     comeret et niueis lapillis,
     inuisus tamen omnibus uigebat
     luxuriae Nero saeuientis;
     sed quondam dabat improbus uerendis
     patribus indecores curules.
     Quis illos igitur putet beatos
     quos miseri tribuunt honores?
     


5. [1] An uero regna regumque familiaritas efficere potentem
ualet? Quidni, quando eorum felicitas perpetuo perdurat? [2]
Atqui plena est exemplorum uetustas, plena etiam praesens aetas,
qui reges felicitatem calamitate mutauerint. O praeclara
potentia, quae ne ad conseruationem quidem sui satis efficax
inuenitur!

[3] Quodsi haec regnorum potestas beatitudinis auctor est, nonne,
si qua parte defuerit, felicitatem minuat, miseriam importet?
[4] Sed quamuis late humana tendantur imperia, plures necesse est
gentes relinqui quibus regum quisque non imperet. [5] Qua uero
parte beatos faciens desinit potestas hac impotentia subintrat,
quae miseros facit; hoc igitur modo maiorem regibus inesse
necesse est miseriae portionem.

[6] Expertus sortis suae periculorum tyrannus regni metus
pendentis supra uerticem gladii terrore simulauit. [7] Quae est
igitur haec potestas, quae sollicitudinum morsus expellere, quae
formidinum aculeos uitare nequit? Atqui uellent ipsi uixisse
securi, sed nequeunt; dehinc de potestate gloriantur. [8] An tu
potentem censes quem uideas uelle quod non possit efficere,
potentem censes qui satellite latus ambit, qui quos terret ipse
plus metuit, qui ut potens esse uideatur in seruientium manu
situm est? [9] Nam quid ego de regum familiaribus disseram, cum
regna ipsa tantae imbecillitatis plena demonstrem? Quos quidem
regia potestas saepe incolumis, saepe autem lapsa prosternit.
[10] Nero Senecam familiarem praeceptoremque suum ad eligendae
mortis coegit arbitrium, Papinianum diu inter aulicos potentem
militum gladiis Antoninus obiecit. [11] Atqui uterque potentiae
suae renuntiare uoluerunt, quorum Seneca opes etiam suas tradere
Neroni seque in otium conferre conatus est; sed dum ruituros
moles ipsa trahit, neuter quod uoluit effecit. [12] Quae est
igitur ista potentia, quam pertimescunt habentes, quam nec cum
habere uelis tutus sis et cum deponere cupias uitare non possis?

[13] An praesidio sunt amici quos non uirtus sed fortuna
conciliat? Sed quem felicitas amicum fecit infortunium faciet
inimicum. [14] Quae uero pestis efficacior ad nocendum quam
familiaris inimicus?

V.

     Qui se uolet esse potentem,
     animos domet ille feroces
     nec uicta libidine colla
     foedis summittat habenis;
     etenim licet Indica longe
     tellus tua iura tremescat
     et seruiat ultima Thyle,
     tamen atras pellere curas
     miserasque fugare querelas
     non posse potentia non est.
     


6. [1] Gloria uero quam fallax saepe, quam turpis est! Vnde non
iniuria tragicus exclamat:



     ὦ δόξα, δόξα, μυρίοισι δὴ βροτῶν
     οὐδὲν γεγῶσι βίοτον ὤγκωσας μέγαν.
     


[2] Plures enim magnum saepe nomen falsis uulgi opinionibus
abstulerunt. Quo quid turpius excogitari potest? Nam qui falso
praedicantur suis ipsi necesse est laudibus erubescant. [3] Quae
si etiam meritis conquisitae sint, quid tamen sapientis
adiecerint conscientiae, qui bonum suum non populari rumore sed
conscientiae ueritate metitur? [4] Quodsi hoc ipsum propagasse
nomen pulchrum uidetur, consequens est ut foedum non extendisse
iudicetur. [5] Sed cum, uti paulo ante disserui, plures gentes
esse necesse sit ad quas unius fama hominis nequeat peruenire,
fit ut quem tu aestimas esse gloriosum proxima parte terrarum
uideatur inglorius. [6] Inter haec uero popularem gratiam ne
commemoratione quidem dignam puto, quae nec iudicio prouenit nec
umquam firma perdurat.

[7] Iam uero quam sit inane, quam futtile nobilitatis nomen, quis
non uideat? Quae si ad claritudinem refertur, aliena est;
uidetur namque esse nobilitas quaedam de meritis ueniens laus
parentum. [8] Quodsi claritudinem praedicatio facit, illi sint
clari necesse est qui praedicantur; quare splendidum te, si tuam
non habes, aliena claritudo non efficit. [9] Quodsi quid est in
nobilitate bonum, id esse arbitror solum, ut imposita nobilibus
necessitudo uideatur ne a maiorum uirtute degeneret.

VI.

     Omne hominum genus in terris simili surgit ab ortu.
     Vnus enim rerum pater est, unus cuncta ministrat.
     Ille dedit Phoebo radios, dedit et cornua lunae,
     ille homines etiam terris dedit ut sidera caelo;
     hic clausit membris animos celsa sede petitos;
     mortales igitur cunctos edit nobile germen.
     Quid genus et proauos strepitis? Si primordia uestra
     auctoremque deum spectes, nullus degener exstat
     ni uitiis peiora fouens proprium deserat ortum.
     


7. [1] Quid autem de corporis uoluptatibus loquar, quarum
appetentia quidem plena est anxietatis, satietas uero
paenitentiae? [2] Quantos illae morbos, quam intolerabiles
dolores quasi quendam fructum nequitiae fruentium solent referre
corporibus! [3] Quarum motus quid habeat iucunditatis ignoro;
tristes uero esse uoluptatum exitus, quisquis reminisci libidinum
suarum uolet intelleget. [4] Quae si beatos explicare possunt,
nihil causae est quin pecudes quoque beatae esse dicantur, quarum
omnis ad explendam corporalem lacunam festinat intentio. [5]
Honestissima quidem coniugis foret liberorumque iucunditas; sed
nimis e natura dictum est nescio quem filios inuenisse tortores.
Quorum quam sit mordax quaecumque condicio neque alias expertum
te neque nunc anxium necesse est ammonere. [6] In quo Euripidis
mei sententiam probo, qui carentem liberis infortunio dixit esse
felicem.

VII.

     Habet hoc uoluptas omnis:
     stimulis agit fruentes
     apiumque par uolantum
     ubi grata mella fudit
     fugit et nimis tenaci
     ferit icta corda morsu.
     


8. [1] Nihil igitur dubium est quin hae ad beatitudinem uiae
deuia quaedam sint nec perducere quemquam eo ualeant ad quod se
perducturas esse promittunt. [2] Quantis uero implicitae malis
sint breuissime monstrabo. [3] Quid enim? Pecuniamne congregare
conaberis? Sed eripies habenti. Dignitatibus fulgere uelis? Danti
supplicabis et qui praeire ceteros honore cupis poscendi
humilitate uilesces. [4] Potentiamne desideras? Subiectorum
insidiis obnoxius periculis subiacebis. [5] Gloriam petas? Sed
per aspera quaeque distractus securus esse desistis. [6]
Voluptariam uitam degas? Sed quis non spernat atque abiciat
uilissimae fragilissimaeque rei, corporis, seruum?

[7] Iam uero qui bona prae se corporis ferunt, quam exigua, quam
fragili possessione nituntur! Num enim elephantos mole, tauros
robore superare poteritis, num tigres uelocitate praeibitis? [8]
Respicite caeli spatium, firmitudinem, celeritatem et aliquando
desinite uilia mirari. Quod quidem caelum non his potius est quam
sua qua regitur ratione mirandum. [9] Formae uero nitor ut
rapidus est, ut uelox et uernalium florum mutabilitate fugacior!
[10] Quodsi, ut Aristoteles ait, Lyncei oculis homines uterentur,
ut eorum uisus obstantia penetraret, nonne introspectis
uisceribus illud Alcibiadis superficie pulcherrimum corpus
turpissimum uideretur? Igitur te pulchrum uideri non tua natura,
sed oculorum spectantium reddit infirmitas. [11] Sed aestimate
quam uultis nimio corporis bona, dum sciatis hoc quodcumque
miramini triduanae febris igniculo posse dissolui.

[12] Ex quibus omnibus illud redigere in summam licet quod haec
quae nec praestare quae pollicentur bona possunt nec omnium
bonorum congregatione perfecta sunt, ea nec ad beatitudinem quasi
quidam calles ferunt nec beatos ipsa perficiunt.

VIII.

     Eheu, quae miseros tramite deuios
     abducit ignorantia!
     Non aurum in uiridi quaeritis arbore
     nec uite gemmas carpitis,
     non altis laqueos montibus abditis
     ut pisce ditetis dapes
     nec uobis capreas si libeat sequi
     Tyrrhena captatis uada;
     ipsos quin etiam fluctibus abditos
     norunt recessus aequoris,
     quae gemmis niueis unda feracior
     uel quae rubentis purpurae
     nec non quae tenero pisce uel asperis
     praestent echinis litora.
     Sed quonam lateat quod cupiunt bonum
     nescire caeci sustinent
     et quod stelliferum transabiit polum
     tellure demersi petunt.
     Quid dignum stolidis mentibus imprecer?
     Opes honores ambiant
     et cum falsa graui mole parauerint
     tum uera cognoscant bona.
     


9. [1] Hactenus mendacis formam felicitatis ostendisse
suffecerit; quam si perspicaciter intueris, ordo est deinceps
quae sit uera monstrare. – [2] Atqui uideo, inquam, nec opibus
sufficientiam nec regnis potentiam nec reuerentiam dignitatibus
nec celebritatem gloria nec laetitiam uoluptatibus posse
contingere. – An etiam causas cur id ita sit deprehendisti? – [3]
Tenui quidem ueluti rimula mihi uideor intueri, sed ex te
apertius cognoscere malim. – [4] Atqui promptissima ratio est.
Quod enim simplex est indiuisumque natura, id error humanus
separat et a uero atque perfecto ad falsum imperfectumque
traducit. An tu arbitraris quod nihilo indigeat egere potentia? –
Minime, inquam. – [5] Recte tu quidem; nam si quid est quod in
ulla re imbecillioris ualentiae sit, in hac praesidio necesse est
egeat alieno. – Ita est, inquam. – [6] Igitur sufficientiae
potentiaeque una est eademque natura. – Sic uidetur. – [7] Quod
uero huius modi sit spernendumne esse censes an contra rerum
omnium ueneratione dignissimum? – At hoc, inquam, ne dubitari
quidem potest. – [8] Addamus igitur sufficientiae potentiaeque
reuerentiam, ut haec tria unum esse iudicemus. – Addamus, si
quidem uera uolumus confiteri. – [9] Quid uero, inquit,
obscurumne hoc atque ignobile censes esse an omni celebritate
clarissimum? [10] Considera uero, ne quod nihilo indigere, quod
potentissimum, quod honore dignissimum esse concessum est, egere
claritudine, quam sibi praestare non possit, atque ob id aliqua
ex parte uideatur abiectius – [11] Non possum, inquam, quin hoc
uti est ita etiam celeberrimum esse confitear. – [12] Consequens
igitur est ut claritudinem superioribus tribus nihil differre
fateamur. – Consequitur, inquam. – [13] Quod igitur nullius egeat
alieni, quod suis cuncta uiribus possit, quod sit clarum atque
reuerendum, nonne hoc etiam constat esse laetissimum? – [14] Sed
unde huic, inquam, tali maeror ullus obrepat ne cogitare quidem
possum; quare plenum esse laetitiae, si quidem superiora
manebunt, necesse est confiteri. – [15] Atqui illud quoque per
eadem necessarium est, sufficientiae, potentiae, claritudinis,
iucunditatis nomina quidem esse diuersa, nullo modo uero
discrepare substantiam. – Necesse est, inquam. –[16] Hoc igitur
quod est unum simplexque natura prauitas humana dispertit et dum
rei quae partibus caret partem conatur adipisci, nec portionem,
quae nulla est, nec ipsam, quam minime affectat, assequitur. –
[17] Quonam, inquam, modo? – Qui diuitias, inquit, petit penuriae
fuga, de potentia nihil laborat, uilis obscurusque esse mauult,
multas etiam sibi naturales quoque subtrahit uoluptates, ne
pecuniam quam parauit amittat. [18] Sed hoc modo ne sufficientia
quidem contingit ei quem ualentia deserit, quem molestia pungit,
quem uilitas abicit, quem recondit obscuritas. [19] Qui uero
solum posse desiderat profligat opes, despicit uoluptates
honoremque potentia carentem, gloriam quoque nihili pendit. [20]
Sed hunc quoque quam multa deficiant uides; fit enim ut aliquando
necessariis egeat, ut anxietatibus mordeatur, cumque haec
depellere nequeat etiam id quod maxime petebat, potens esse,
desistat. [21] Similiter ratiocinari de honoribus, gloria,
uoluptatibus licet; nam cum unumquodque horum idem quod cetera
sit, quisquis horum aliquid sine ceteris petit ne illud quidem
quod desiderat apprehendit. – [22] Quid igitur, inquam, si qui
cuncta simul cupiat adipisci? – Summam quidem ille beatitudinis
uelit; sed num in his eam repperiet quae demonstrauimus id quod
pollicentur non posse conferre? – [23] Minime, inquam. – In his
igitur quae singula quaedam expetendorum praestare creduntur
beatitudo nullo modo uestiganda est. – Fateor, inquam, et hoc
nihil dici uerius potest. –

[24] Habes igitur, inquit, et formam falsae felicitatis et
causas. Deflecte nunc in aduersum mentis intuitum; ibi enim ueram
quam promisimus statim uidebis. – [25] Atqui haec, inquam, uel
caeco perspicua est eamque tu paulo ante monstrasti dum falsae
causas aperire conaris. [26] Nam nisi fallor, ea uera est et
perfecta felicitas quae sufficientem, potentem, reuerendum,
celebrem laetumque perficiat. [27] Atque ut me interius
animaduertisse cognoscas, quae unum horum, quoniam idem cuncta
sunt, ueraciter praestare potest, hanc esse plenam beatitudinem
sine ambiguitate cognosco. – [28] O te, alumne, hac opinione
felicem, si quidem hoc, inquit, adieceris! – Quidnam? Inquam. –
[29] Essene aliquid in his mortalibus caducisque rebus putas quod
huius modi statum possit afferre? – Minime, inquam, puto idque a
te, nihil ut amplius desideretur, ostensum est. – [30] Haec
igitur uel imagines ueri boni uel imperfecta quaedam bona dare
mortalibus uidentur, uerum autem atque perfectum bonum conferre
non possunt. – Assentior, inquam. – [31] Quoniam igitur agnouisti
quae uera illa sit, quae autem beatitudinem mentiantur, nunc
superest ut unde ueram hanc petere possis agnoscas. – Id quidem,
inquam, iam dudum uehementer exspecto. – [32] Sed cum, ut in
Timaeo Platoni, inquit, nostro placet, in minimis quoque rebus
diuinum praesidium debeat implorari, quid nunc faciendum censes
ut illius summi boni sedem reperire mereamur? – [33] Inuocandum,
inquam, rerum omnium patrem, quo praetermisso nullum rite
fundatur exordium. – Recte, inquit; ac simul ita modulata est:

IX.

     O qui perpetua mundum ratione gubernas,
     terrarum caelique sator, qui tempus ab aeuo
     ire iubes stabilisque manens das cuncta moueri,
     quem non externae pepulerunt fingere causae
     materiae fluitantis opus uerum insita summi
     forma boni liuore carens, tu cuncta superno
     ducis ab exemplo, pulchrum pulcherrimus ipse
     mundum mente gerens similique in imagine formans;
     perfectasque iubens perfectum absoluere partes.
     Tu numeris elementa ligas, ut frigora flammis,
     arida conueniant liquidis, ne purior ignis
     euolet aut mersas deducant pondera terras.
     Tu triplicis mediam naturae cuncta mouentem
     conectens animam per consona membra resoluis;
     quae cum secta duos motum glomerauit in orbes,
     in semet reditura meat mentemque profundam
     circuit et simili conuertit imagine caelum.
     Tu causis animas paribus uitasque minores
     prouehis et leuibus sublimes curribus aptans
     in caelum terramque seris, quas lege benigna
     ad te conuersas reduci facis igne reuerti.
     Da, pater, augustam menti conscendere sedem,
     da fontem lustrare boni, da luce reperta
     in te conspicuos animi defigere uisus.
     Dissice terrenae nebulas et pondera molis
     atque tuo splendore mica; tu namque serenum,
     tu requies tranquilla piis, te cernere finis,
     principium, uector, dux, semita, terminus idem.
     


10. [1] Quoniam igitur quae sit imperfecti, quae etiam perfecti
boni forma uidisti, nunc demonstrandum reor quonam haec
felicitatis perfectio constituta sit.

[2] In quo illud primum arbitror inquirendum an aliquod huius
modi bonum quale paulo ante definisti in rerum natura possit
exsistere, ne nos praeter rei subiectae ueritatem cassa
cogitationis imago decipiat. [3] Sed quin exsistat sitque hoc
ueluti quidam omnium fons bonorum, negari nequit; omne enim quod
imperfectum esse dicitur id imminutione perfecti imperfectum esse
perhibetur. [4] Quo fit ut, si in quolibet genere imperfectum
quid esse uideatur, in eo perfectum quoque aliquid esse necesse
sit; etenim perfectione sublata unde illud quod imperfectum
perhibetur exstiterit ne fingi quidem potest. [5] Neque enim ab
deminutis inconsummatisque natura rerum cepit exordium, sed ab
integris absolutisque procedens in haec extrema atque effeta
dilabitur. [6] Quodsi, uti paulo ante monstrauimus, est quaedam
boni fragilis imperfecta felicitas, esse aliquam solidam
perfectamque non potest dubitari. – Firmissime, inquam,
uerissimeque conclusum est. –

[7] Quo uero, inquit, habitet, ita considera. Deum, rerum omnium
principem, bonum esse communis humanorum conceptio probat
animorum; nam cum nihil deo melius excogitari queat, id quo
melius nihil est bonum esse quis dubitet? [8] Ita uero bonum esse
deum ratio demonstrat ut perfectum quoque in eo bonum esse
conuincat. [9] Nam ni tale sit, rerum omnium princeps esse non
poterit; erit enim eo praestantius aliquid perfectum possidens
bonum, quod hoc prius atque antiquius esse uideatur; omnia namque
perfecta minus integris priora esse claruerunt. [10] Quare ne in
infinitum ratio prodeat, confitendum est summum deum summi
perfectique boni esse plenissimum; sed perfectum bonum ueram esse
beatitudinem constituimus: ueram igitur beatitudinem in summo
deo sitam esse necesse est. – Accipio, inquam, nec est quod
contra dici ullo modo queat. – [11] Sed quaeso, inquit, te, uide
quam id sancte atque inuiolabiliter probes quod boni summi summum
deum diximus esse plenissimum. – Quonam, inquam, modo? – [12] Ne
hunc rerum omnium patrem illud summum bonum quo plenus esse
perhibetur uel extrinsecus accepisse uel ita naturaliter habere
praesumas quasi habentis dei habitaeque beatitudinis diuersam
cogites esse substantiam. [13] Nam si extrinsecus acceptum putes,
praestantius id quod dederit ab eo quod acceperit existimare
possis; sed hunc esse rerum omnium praecellentissimum dignissime
confitemur. [14] Quod si natura quidem inest sed est ratione
diuersum, cum de rerum principe loquamur deo, fingat qui potest
quis haec diuersa coniunxerit. [15] Postremo, quod a qualibet re
diuersum est id non est illud a quo intellegitur esse diuersum;
quare quod a summo bono diuersum est sui natura, id summum bonum
non est; quod nefas est de eo cogitare, quo nihil constat esse
praestantius. [16] Omnino enim nullius rei natura suo principio
melior poterit exsistere; quare quod omnium principium sit id
etiam sui substantia summum esse bonum uerissima ratione
concluserim. – Rectissime, inquam. – [17] Sed summum bonum
beatitudinem esse concessum est. – Ita est, inquam. – Igitur,
inquit, deum esse ipsam beatitudinem necesse est confiteri. – Nec
propositis, inquam, prioribus refragari queo et illis hoc
inlatum consequens esse perspicio. – [18] Respice, inquit, an
hinc quoque idem firmius approbetur, quod duo summa bona quae a
se diuersa sint esse non possunt. [19] Etenim quae discrepant
bona non esse alterum quod sit alterum liquet; quare neutrum
poterit esse perfectum, cum alterutri alterum deest. Sed quod
perfectum non sit id summum non esse manifestum est; nullo modo
igitur quae summa sunt bona ea possunt esse diuersa. [20] Atqui
et beatitudinem et deum summum bonum esse collegimus: quare ipsam
necesse est summam esse beatitudinem quae sit summa diuinitas. –
[21] Nihil, inquam, nec reapse uerius nec ratiocinatione firmius
nec deo dignius concludi potest. – [22] Super haec, inquit,
igitur ueluti geometrae solent demonstratis propositis aliquid
inferre, quae porismata ipsi uocant, ita ego quoque tibi ueluti
corollarium dabo. [23] Nam quoniam beatitudinis adeptione fiunt
homines beati, beatitudo uero est ipsa diuinitas, diuinitatis
adeptione beatos fieri manifestum est. [24] Sed uti iustitiae
adeptione iusti, sapientiae sapientes fiunt, ita diuinitatem
adeptos deos fieri simili ratione necesse est. [25] Omnis igitur
beatus deus. Sed <deus> natura quidem unus; participatione uero
nihil prohibet esse quam plurimos. – [26] Et pulchrum, inquam,
hoc atque pretiosum siue porisma siue corollarium uocari mauis. –

[27] Atqui hoc quoque pulchrius nihil est quod his adnectendum
esse ratio persuadet. – Quid? inquam. – [28] Cum multa, inquit,
beatitudo continere uideatur, utrumne haec omnia unum ueluti
corpus beatitudinis quadam partium uarietate coniungant an sit
eorum aliquid quod beatitudinis substantiam compleat, ad hoc uero
cetera referantur? –

[29] Vellem, inquam, id ipsarum rerum commemoratione patefaceres.
– Nonne, inquit, beatitudinem bonum esse censemus? – Ac summum
quidem, inquam. – [30] Addas, inquit, hoc omnibus licet. Nam
eadem sufficientia summa est, eadem summa potentia, reuerentia
quoque, claritas ac uoluptas beatitudo esse iudicatur. [31] Quid
igitur, haecine omnia, bonum, sufficientia, potentia ceteraque,
ueluti quaedam beatitudinis membra sunt an ad bonum ueluti ad
uerticem cuncta referuntur? – [32] Intellego, inquam, quid
inuestigandum proponas, sed quid constituas audire desidero. –
[33] Cuius discretionem rei sic accipe. Si haec omnia
beatitudinis membra forent, a se quoque inuicem discreparent;
haec est enim partium natura ut unum corpus diuersa componant.
[34] Atqui haec omnia idem esse monstrata sunt. Minime igitur
membra sunt; alioquin ex uno membro beatitudo uidebitur esse
coniuncta, quod fieri nequit. – [35] Id quidem, inquam, dubium
non est, sed id quod restat exspecto. – [36] Ad bonum uero cetera
referri palam est. Idcirco enim sufficientia petitur, quoniam
bonum esse iudicatur; idcirco potentia, quoniam id quoque esse
creditur bonum; idem de reuerentia, claritudine, iucunditate
coniectare licet. [37] Omnium igitur expetendorum summa atque
causa bonum est; quod enim neque re neque similitudine ullum in
se retinet bonum id expeti nullo modo potest. [38] Contraque
etiam quae natura bona non sunt tamen si esse uideantur quasi
uere bona sint appetuntur. Quo fit uti summa, cardo atque causa
expetendorum omnium bonitas esse iure credatur. [39] Cuius uero
causa quid expetitur id maxime uidetur optari, ueluti si salutis
causa quispiam uelit equitare, non tam equitandi motum desiderat
quam salutis effectum. [40] Cum igitur omnia boni gratia
petantur, non illa potius quam bonum ipsum desideratur ab
omnibus. [41] Sed propter quod cetera optantur beatitudinem esse
concessimus [quare sic quoque sola quaeritur beatitudo]. [42] Ex
quo liquido apparet ipsius boni et beatitudinis unam atque eandem
esse substantiam. – Nihil uideo cur dissentire quispiam possit.
– [43] Sed deum ueramque beatitudinem unum atque idem esse
monstrauimus. – Ita, inquam. – Securo igitur concludere licet dei
quoque in ipso bono nec usquam alio sitam esse substantiam.

X.

     Huc omnes pariter uenite capti,
     quos fallax ligat improbis catenis
     terrenas habitans libido mentes:
     haec erit uobis requies laborum,
     hic portus placida manens quiete,
     hoc patens unum miseris asylum.
     Non quicquid Tagus aureis harenis
     donat aut Hermus rutilante ripa
     aut Indus calido propinquus orbi
     candidis miscens uirides lapillos
     inlustrent aciem magisque caecos
     in suas condunt animos tenebras.
     Hoc, quicquid placet excitatque mentes,
     infimis tellus aluit cauernis;
     splendor quo regitur uigetque caelum
     uitat obscuras animae ruinas;
     hanc quisquis poterit notare lucem
     candidos Phoebi radios negabit. –
     


11. [1] Assentior, inquam; cuncta enim firmissimis nexa
rationibus constant. – [2] Tum illa: Quanti, inquit, aestimabis,
si bonum ipsum quid sit agnoueris? – [3] Infinito, inquam, si
quidem mihi pariter deum quoque, qui bonum est, continget
agnoscere. – [4] Atqui hoc uerissima, inquit, ratione patefaciam,
maneant modo quae paulo ante conclusa sunt. – Manebunt. –

[5] Nonne, inquit, monstrauimus ea quae appetuntur pluribus
idcirco uera perfectaque bona non esse quoniam a se inuicem
discreparent, cumque alteri abesset alterum plenum absolutumque
bonum afferre non posse, tum autem uerum bonum fieri cum in unam
ueluti formam atque efficientiam colliguntur, ut quae
sufficientia est eadem sit potentia, reuerentia, claritas atque
iucunditas, nisi uero unum atque idem omnia sint, nihil habere
quo inter expetenda numerentur? –

[6] Demonstratum, inquam, nec dubitari ullo modo potest. – [7]
Quae igitur cum discrepant minime bona sunt, cum uero unum esse
coeperint bona fiunt, nonne haec ut bona sint unitatis fieri
adeptione contingit? – Ita, inquam, uidetur. – [8] Sed omne quod
bonum est boni participatione bonum esse concedis, an minime? –
Ita est. – [9] Oportet igitur idem esse unum atque bonum simili
ratione concedas; eadem namque substantia est eorum quorum
naturaliter non est diuersus effectus. – Negare, inquam, nequeo.
–

[10] Nostine igitur, inquit, omne quod est tam diu manere atque
subsistere quamdiu sit unum, sed interire atque dissolui pariter
atque unum esse destiterit? – Quonam modo? –

[11] Vt in animalibus, inquit, cum in unum coeunt ac permanent
anima corpusque id animal uocatur, cum uero haec unitas utriusque
separatione dissoluitur interire nec iam esse animal liquet;
[12] ipsum quoque corpus cum in una forma membrorum coniunctione
permanet humana uisitur species, at si distributae segregataeque
partes corporis distraxerint unitatem desinit esse quod fuerat;
[13] eoque modo percurrenti cetera procul dubio patebit
subsistere unumquodque dum unum est, cum uero unum esse desinit
interire. – Consideranti, inquam, mihi plura minime aliud
uidetur. –

[14] Estne igitur, inquit, quod, in quantum naturaliter agat,
relicta subsistendi appetentia uenire ad interitum
corruptionemque desideret? – [15] Si animalia, inquam,
considerem, quae habent aliquam uolendi nolendique naturam, nihil
inuenio quod nullis extra cogentibus abiciant manendi
intentionem et ad interitum sponte festinent. [16] Omne namque
animal tueri salutem laborat, mortem uero perniciemque deuitat.
[17] Sed quid de herbis arboribusque, quid de inanimatis omnino
consentiam rebus prorsus dubito. – [18] Atqui non est quod de hoc
quoque possis ambigere, cum herbas atque arbores intuearis
primum sibi conuenientibus innasci locis, ubi, quantum earum
natura queat, cito exarescere atque interire non possint. [19]
Nam aliae quidem campis, aliae montibus oriuntur, alias ferunt
paludes, aliae saxis haerent, aliarum fecundae sunt steriles
harenae, quas si in alia quispiam loca transferre conetur
arescant. [20] Sed dat cuique natura quod conuenit, et ne, dum
manere possunt, intereant elaborat. [21] Quid quod omnes uelut in
terras ore demerso trahunt alimenta radicibus ac per medullas
robur corticemque diffundunt? [22] Quid quod mollissimum quidque,
sicuti medulla est, interiore semper sede reconditur, extra uero
quadam ligni firmitate, ultimus autem cortex aduersum caeli
intemperiem quasi mali patiens defensor opponitur? [23] Iam uero
quanta est naturae diligentia ut cuncta semine multiplicato
propagentur! [24] Quae omnia non modo ad tempus manendi, uerum
generatim quoque quasi in perpetuum permanendi ueluti quasdam
machinas esse quis nesciat? [25] Ea etiam quae inanimata esse
creduntur nonne quod suum est quaeque simili ratione desiderant?
[26] Cur enim flammas quidem sursum leuitas uehit, terras uero
deorsum pondus deprimit, nisi quod haec singulis loca motionesque
conueniunt? [27] Porro autem, quod cuique consentaneum est id
unumquodque conseruat, sicuti ea quae sunt inimica corrumpunt.
[28] Iam uero quae dura sunt ut lapides adhaerent tenacissime
partibus suis et ne facile dissoluantur resistunt; [29] quae uero
liquentia ut aer atque aqua facile quidem diuidentibus cedunt,
sed cito in ea rursus a quibus sunt abscisa relabuntur; ignis
uero omnem refugit sectionem.

[30] Neque nunc nos de uoluntariis animae cognoscentis motibus,
sed de naturali intentione tractamus, sicuti est quod acceptas
escas sine cogitatione transigimus, quod in somno spiritum
ducimus nescientes. [31] Nam ne in animalibus quidem manendi amor
ex animae uoluntatibus, uerum ex naturae principiis uenit. [32]
Nam saepe mortem cogentibus causis, quam natura reformidat,
uoluntas amplectitur, contraque illud quo solo mortalium rerum
durat diuturnitas, gignendi opus, quod natura semper appetit,
interdum cohercet uoluntas. [33] Adeo haec sui caritas non ex
animali motione, sed ex naturali intentione procedit; dedit enim
prouidentia creatis a se rebus hanc uel maximam manendi causam ut
quoad possunt naturaliter manere desiderent.

[34] Quare nihil est quod ullo modo queas dubitare cuncta quae
sunt appetere naturaliter constantiam permanendi, deuitare
perniciem. – [35] Confiteor, inquam, nunc me indubitato cernere
quae dudum incerta uidebantur. – [36] Quod autem, inquit,
subsistere ac permanere petit id unum esse desiderat; hoc enim
sublato ne esse quidem cuiquam permanebit. – Verum est, inquam. –
[37] Omnia igitur, inquit, unum desiderant. – Consensi. – Sed
unum id ipsum monstrauimus esse quod bonum. – Ita quidem. – [38]
Cuncta igitur bonum petunt, quod quidem ita describas licet ipsum
bonum esse quod desideretur ab omnibus. – [39] Nihil, inquam,
uerius excogitari potest; nam uel ad nihil unum cuncta referuntur
et uno ueluti uertice destituta sine rectore fluitabunt aut si
quid est ad quod uniuersa festinant id erit omnium summum
bonorum. – [40] Et illa: Nimium, inquit, o alumne, laetor; ipsam
enim mediae ueritatis notam mente fixisti. Sed in hoc patuit tibi
quod ignorare te paulo ante dicebas. – Quid? Inquam. – [41] Quis
esset, inquit, rerum omnium finis. Is est enim profecto quod
desideratur ab omnibus; quod quia bonum esse collegimus, oportet
rerum omnium finem bonum esse fateamur.

XI.

     Quisquis profunda mente uestigat uerum
     cupitque nullis ille deuiis falli
     in se reuoluat intimi lucem uisus
     longosque in orbem cogat inflectens motus
     animumque doceat quicquid extra molitur
     suis retrusum possidere thesauris;
     dudum quod atra texit erroris nubes
     lucebit ipso perspicacius Phoebo.
     Non omne namque mente depulit lumen
     obliuiosam corpus inuehens molem;
     haeret profecto semen introrsum ueri
     quod excitatur uentilante doctrina;
     nam cur rogati sponte recta censetis
     ni mersus alto uiueret fomes corde?
     Quodsi Platonis Musa personat uerum,
     quod quisque discit immemor recordatur. –
     


12. [1] Tum ego: Platoni, inquam, uehementer assentior; nam me
horum iam secundo commemoras, primum quod memoriam corporea
contagione, dehinc cum maeroris mole pressus amisi. – [2] Tum
illa: Si priora, inquit, concessa respicias, ne illud quidem
longius aberit quin recorderis quod te dudum nescire confessus
es. – Quid? inquam. [3] Quibus, ait illa, gubernaculis mundus
regatur. – Memini, inquam, me inscitiam meam fuisse confessum,
sed quid afferas, licet iam prospiciam, planius tamen ex te
audire desidero. –

[4] Mundum, inquit, hunc deo regi paulo ante minime dubitandum
putabas. – Ne nunc quidem arbitror, inquam, nec umquam dubitandum
putabo, quibusque in hoc rationibus accedam breuiter exponam.
[5] Mundus hic ex tam diuersis contrariisque partibus in unam
formam minime conuenisset nisi unus esset qui tam diuersa
coniungeret. [6] Coniuncta uero naturarum ipsa diuersitas inuicem
discors dissociaret atque diuelleret nisi unus esset qui quod
nexuit contineret. [7] Non tam uero certus naturae ordo
procederet nec tam dispositos motus locis, temporibus,
efficientia, spatiis, qualitatibus explicarent nisi unus esset
qui has mutationum uarietates manens ipse disponeret. [8] Hoc,
quicquid est, quo condita manent atque agitantur usitato cunctis
uocabulo deum nomino. –

[9] Tum illa: Cum haec, inquit, ita sentias, paruam mihi restare
operam puto ut felicitatis compos patriam sospes reuisas. [10]
Sed quae proposuimus intueamur. Nonne in beatitudine
sufficientiam numerauimus deumque beatitudinem ipsam esse
consensimus? – Ita quidem. – [11] Et ad mundum igitur, inquit,
regendum nullis extrinsecus amminiculis indigebit; alioquin si
quo egeat, plenam sufficientiam non habebit. – Id, inquam, ita
est necessarium. – [12] Per se igitur solum cuncta disponit? –
Negari, inquam, nequit. – [13] Atqui deus ipsum bonum esse
monstratus est. – Memini, inquam. – [14] Per bonum igitur cuncta
disponit, si quidem per se regit omnia quem bonum esse
consensimus, et hic est ueluti quidam clauus atque gubernaculum
quo mundana machina stabilis atque incorrupta seruatur. – [15]
Vehementer assentior, inquam, et id te paulo ante dicturam tenui
licet suspicione prospexi. – [16] Credo, inquit; iam enim, ut
arbitror, uigilantius ad cernenda uera oculos deducis. Sed quod
dicam non minus ad contuendum patet. – Quid? inquam. – [17] Cum
deus, inquit, omnia bonitatis clauo gubernare iure credatur
eademque omnia, sicuti docui, ad bonum naturali intentione
festinent, num dubitari potest quin uoluntaria regantur seque ad
disponentis nutum ueluti conuenientia contemperataque rectori
sponte conuertant? – [18] Ita, inquam, necesse est; nec beatum
regimen esse uideretur, si quidem detrectantium iugum foret, non
obtemperantium salus. – [19] Nihil est igitur, quod naturam
seruans deo contra ire conetur? – Nihil, inquam. – [20] Quodsi
conetur, ait, num tandem proficiet quicquam aduersus eum quem
iure beatitudinis potentissimum esse concessimus? – Prorsus,
inquam, nihil ualeret. – [21] Non est igitur aliquid quod summo
huic bono uel uelit uel possit obsistere? – Non, inquam,
arbitror. – [22] Est igitur summum, inquit, bonum quod regit
cuncta fortiter suauiterque disponit. – [23] Tum ego: Quam,
inquam, me non modo ea quae conclusa est summa rationum, uerum
multo magis haec ipsa quibus uteris uerba delectant, ut tandem
aliquando stultitiam magna lacerantem sui pudeat! –

[24] Accepisti, inquit, in fabulis lacessentes caelum Gigantas;
sed illos quoque, uti condignum fuit, benigna fortitudo
disposuit. [25] Sed uisne rationes ipsas inuicem collidamus?
Forsitan ex huius modi conflictatione pulchra quaedam ueritatis
scintilla dissiliat. – Tuo, inquam, arbitratu. – [26] Deum,
inquit, esse omnium potentem nemo dubitauerit. – Qui quidem,
inquam, mente consistat nullus prorsus ambigat. – [27] Qui uero
est, inquit, omnium potens, nihil est quod ille non possit. –
Nihil, inquam. – [28] Num igitur deus facere malum potest? –
Minime, inquam. – [29] Malum igitur, inquit, nihil est, cum id
facere ille possit qui nihil non potest. – [30] Ludisne, inquam,
me inextricabilem labyrinthum rationibus texens, quae nunc quidem
qua egrediaris introeas, nunc uero quo introieris egrediare, an
mirabilem quendam diuinae simplicitatis orbem complicas? [31]
Etenim paulo ante beatitudine incipiens eam summum bonum esse
dicebas, quam in summo deo sitam loquebare. [32] Ipsum quoque
deum summum esse bonum plenamque beatitudinem disserebas, ex quo
neminem beatum fore nisi qui pariter deus esset quasi munusculum
dabas. [33] Rursus ipsam boni formam dei ac beatitudinis
loquebaris esse substantiam ipsumque unum id ipsum esse bonum
docebas quod ab omni rerum natura peteretur. [34] Deum quoque
bonitatis gubernaculis uniuersitatem regere disputabas
uolentiaque cuncta parere nec ullam mali esse naturam. [35] Atque
haec nullis extrinsecus sumptis, sed ex altero altero fidem
trahente insitis domesticisque probationibus explicabas. – [36]
Tum illa: Minime, inquit, ludimus remque omnium maximam dei
munere, quem dudum deprecabamur, exegimus. [37] Ea est enim
diuinae forma substantiae ut neque in externa dilabatur nec in se
externum aliquid ipsa suscipiat, sed, sicut de ea Parmenides
ait,

     πάντοθεν εὐκύκλου σφαίρης ἐναλίγκιον ὄγκῳ
rerum orbem mobilem rotat dum se immobilem ipsa conseruat. [38]
Quodsi rationes quoque non extra petitas sed intra rei quam
tractabamus ambitum collocatas agitauimus, nihil est quod
ammirere, cum Platone sanciente didiceris cognatos de quibus
loquuntur rebus oportere esse sermones.

XII.

     Felix, qui potuit boni
     fontem uisere lucidum,
     felix, qui potuit grauis
     terrae soluere uincula.
     Quondam funera coniugis
     uates Threicius gemens
     postquam flebilibus modis
     siluas currere mobiles,
     amnes stare coegerat
     iunxitque intrepidum latus
     saeuis cerua leonibus
     nec uisum timuit lepus
     iam cantu placidum canem,
     cum flagrantior intima
     feruor pectoris ureret
     nec qui cuncta subegerant
     mulcerent dominum modi,
     immites superos querens
     infernas adiit domos.
     Illic blanda sonantibus
     chordis carmina temperans
     quicquid praecipuis deae
     matris fontibus hauserat,
     quod luctus dabat impotens,
     quod luctum geminans amor
     deflet Taenara commouens
     et dulci ueniam prece
     umbrarum dominos rogat.
     Stupet tergeminus nouo
     captus carmine ianitor;
     quae sontes agitant metu
     ultrices scelerum deae
     iam maestae lacrimis madent;
     non Ixionium caput
     uelox praecipitat rota
     et longa site perditus
     spernit flumina Tantalus;
     uultur dum satur est modis
     non traxit Tityi iecur.
     Tandem “Vincimur” arbiter
     umbrarum miserans ait.
     “Donamus comitem uiro
     emptam carmine coniugem;
     sed lex dona coherceat,
     ne dum Tartara liquerit
     fas sit lumina flectere”.
     Quis legem det amantibus?
     Maior lex amor est sibi.
     Heu, noctis prope terminos
     Orpheus Eurydicen suam
     uidit, perdidit, occidit.
     Vos haec fabula respicit
     quicumque in superum diem
     mentem ducere quaeritis;
     nam qui Tartareum in specus
     uictus lumina flexerit,
     quicquid praecipuum trahit
     perdit dum uidet inferos.
     


 LIBER IV.  

1. [1] Haec cum Philosophia dignitate uultus et oris grauitate
seruata leniter suauiterque cecinisset, tum ego nondum penitus
insiti maeroris oblitus intentionem dicere adhuc aliquid parantis
abrupi et: [2] O, inquam, ueri praeuia luminis, quae usque adhuc
tua fudit oratio cum sui speculatione diuina tum tuis rationibus
inuicta patuerunt, eaque mihi etsi ob iniuriae dolorem nuper
oblita non tamen antehac prorsus ignorata dixisti. [3] Sed ea
ipsa est uel maxima nostri causa maeroris quod, cum rerum bonus
rector exsistat, uel esse omnino mala possint uel impunita
praetereant; quod solum quanta dignum sit ammiratione profecto
consideras. [4] At huic aliud maius adiungitur; nam imperante
florenteque nequitia uirtus non solum praemiis caret, uerum etiam
sceleratorum pedibus subiecta calcatur et in locum facinorum
supplicia luit. [5] Quae fieri in regno scientis omnia, potentis
omnia, sed bona tantummodo uolentis dei nemo satis potest nec
ammirari nec conqueri. – [6] Tum illa: Et esset, inquit, infiniti
stuporis omnibusque horribilius monstris si, uti tu aestimas, in
tanti uelut patris familias dispositissima domo uilia uasa
colerentur, pretiosa sordescerent. [7] Sed non ita est; nam si ea
quae paulo ante conclusa sunt inconuulsa seruantur, ipso de
cuius nunc regno loquimur auctore cognosces semper quidem
potentes esse bonos, malos uero abiectos semper atque imbecilles,
nec sine poena umquam esse uitia nec sine praemio uirtutes,
bonis felicia malis semper infortunata contingere multaque id
genus, quae sopitis querelis firma te soliditate corroborent. [8]
Et quoniam uerae formam beatitudinis me dudum monstrante
uidisti, quo etiam sita sit agnouisti, decursis omnibus quae
praemittere necessarium puto uiam tibi quae te domum reuehat
ostendam. [9] Pennas etiam tuae menti quibus se in altum tollere
possit adfigam, ut perturbatione depulsa sospes in patriam meo
ductu, mea semita, meis etiam uehiculis reuertaris.

I.

     Sunt etenim pennae uolucres mihi
     quae celsa conscendant poli;
     quas sibi cum uelox mens induit
     terras perosa despicit,
     aeris immensi superat globum
     nubesque postergum uidet
     quique agili motu calet aetheris
     transcendit ignis uerticem,
     donec in astriferas surgat domos
     Phoeboque coniungat uias
     aut comitetur iter gelidi senis
     miles corusci sideris
     uel quocumque micans nox pingitur
     recurrat astri circulum
     atque ubi iam exhausti fuerit satis
     polum relinquat extimum
     dorsaque uelocis premat aetheris
     compos uerendi luminis.
     Hic regum sceptrum dominus tenet
     orbisque habenas temperat
     et uolucrem currum stabilis regit
     rerum coruscus arbiter.
     Huc te si reducem referat uia
     quam nunc requiris immemor,
     “Haec,” dices, “memini, patria est mihi,
     hinc ortus, hic sistam gradum.”
     Quodsi terrarum placeat tibi
     noctem relictam uisere,
     quos miseri toruos populi timent
     cernes tyrannos exsules. –
     


2. [1] Tum ego: Papae, inquam, ut magna promittis! Nec dubito
quin possis efficere, tu modo quem excitaueris ne moreris. – [2]
Primum igitur, inquit, bonis semper adesse potentiam, malos
cunctis uiribus esse desertos agnoscas licebit, quorum quidem
alterum demonstratur ex altero. [3] Nam cum bonum malumque
contraria sint, si bonum potens esse constiterit liquet
imbecillitas mali, at si fragilitas clarescat mali boni firmitas
nota est. [4] Sed uti nostrae sententiae fides abundantior sit,
alterutro calle procedam nunc hinc nunc inde proposita
confirmans.

[5] Duo sunt, quibus omnis humanorum actuum constat effectus,
uoluntas scilicet ac potestas, quorum si alterutrum desit, nihil
est quod explicari queat. [6] Deficiente etenim uoluntate ne
aggreditur quidem quisque quod non uult, at si potestas absit
uoluntas frustra sit. [7] Quo fit ut, si quem uideas adipisci
uelle quod minime adipiscatur, huic obtinendi quod uoluerit
defuisse ualentiam dubitare non possis. – Perspicuum est, inquam,
nec ullo modo negari potest. – [8] Quem uero effecisse quod
uoluerit uideas, num etiam potuisse dubitabis? – Minime. – [9]
Quod uero quisque potest in eo ualidus, quod uero non potest in
hoc imbecillis esse censendus est. –Fateor, inquam. – [10]
Meministine igitur, inquit, superioribus rationibus esse
collectum intentionem omnem uoluntatis humanae, quae diuersis
studiis agitur, ad beatitudinem festinare? – Memini, inquam,
illud quoque esse demonstratum. – [11] Num recordaris
beatitudinem ipsum esse bonum eoque modo, cum beatitudo petitur,
ab omnibus desiderari bonum? – Minime, inquam, recordor, quoniam
id memoriae fixum teneo. – [12] Omnes igitur homines boni pariter
ac mali indiscreta intentione ad bonum peruenire nituntur? –
Ita, inquam, consequens est. – [13] Sed certum adeptione boni
bonos fieri? – Certum. – Adipiscuntur igitur boni, quod appetunt?
– Sic uidetur. – [14] Mali uero si adipiscerentur quod appetunt,
bonum, mali esse non possent. –Ita est. – [15] Cum igitur
utrique bonum petant, sed hi quidem adipiscantur, illi uero
minime, num dubium est bonos quidem potentes esse, qui uero mali
sint imbecilles? –[16] Quisquis, inquam, dubitat nec rerum
naturam nec consequentiam potest considerare rationum. –

[17] Rursus, inquit, si duo sint quibus idem secundum naturam
propositum sit, eorumque unus naturali officio id ipsum agat
atque perficiat, alter uero naturale illud officium minime
amministrare queat, alio uero modo quam naturae conuenit non
quidem impleat propositum suum sed imitetur implentem, quemnam
horum ualentiorem esse decernis? – [18] Etsi coniecto, inquam,
quid uelis, planius tamen audire desidero. – [19] Ambulandi,
inquit, motum secundum naturam esse hominibus num negabis? –
Minime, inquam. – [20] Eiusque rei pedum officium esse naturale
num dubitas? – Ne hoc quidem, inquam. – [21] Si quis igitur
pedibus incedere ualens ambulet aliusque, cui hoc naturale pedum
desit officium, manibus nitens ambulare conetur, quis horum iure
ualentior existimari potest? – [22] Contexe, inquam, cetera; nam
quin naturalis officii potens eo qui idem nequeat ualentior sit
nullus ambigat. – [23] Sed summum bonum, quod aeque malis
bonisque propositum boni quidem naturali officio uirtutum petunt,
mali uero uariam per cupiditatem, quod adipiscendi boni naturale
officium non est, idem ipsum conantur adipisci; an tu aliter
existimas? – [24] Minime, inquam; nam etiam quod est consequens
patet. Ex his enim quae concesserim bonos quidem potentes, malos
uero esse necesse est imbecilles. – [25] Recte, inquit,
praecurris idque, uti medici sperare solent, indicium est erectae
iam resistentisque naturae.

[26] Sed quoniam te ad intellegendum promptissimum esse
conspicio, crebras coaceruabo rationes; uide enim quanta
uitiosorum hominum pateat infirmitas, qui ne ad hoc quidem
peruenire queunt ad quod eos naturalis ducit ac paene compellit
intentio. [27] Et quid, si hoc tam magno ac paene inuicto
praeeuntis naturae desererentur auxilio? [28] Considera uero
quanta sceleratos homines habeat impotentia. Neque enim leuia aut
ludicra praemia petunt quae consequi atque obtinere non possunt,
sed circa ipsam rerum summam uerticemque deficiunt nec in eo
miseris contingit effectus quod solum dies noctesque moliuntur;
in qua re bonorum uires eminent. [29] Sicut enim eum qui pedibus
incedens ad eum locum usque peruenire potuisset quod nihil
ulterius peruium iaceret incessui ambulandi potentissimum esse
censeres, ita eum qui expetendorum finem quo nihil ultra est
apprehendit potentissimum necesse est iudices. [30] Ex quo fit,
quod huic obiacet, ut †idem scelesti† idem uiribus omnibus
uideantur esse deserti. [31] Cur enim relicta uirtute uitia
sectantur? Inscitiane bonorum? Sed quid eneruatius ignorantiae
caecitate? An sectanda nouerunt, sed transuersos eos libido
praecipitat? Sic quoque intemperantia fragiles, qui obluctari
uitio nequeunt. [32] An scientes uolentesque bonum deserunt, ad
uitia deflectunt? Sed hoc modo non solum potentes esse, sed
omnino esse desinunt; nam qui communem omnium quae sunt finem
relinquunt pariter quoque esse desistunt. [33] Quod quidem
cuipiam mirum forte uideatur, ut malos, qui plures hominum sunt,
eosdem non esse dicamus; sed ita sese res habet. [34] Nam qui
mali sunt eos malos esse non abnuo; sed eosdem esse pure atque
simpliciter nego. [35] Nam uti cadauer hominem mortuum dixeris,
simpliciter uero hominem appellare non possis, ita uitiosos malos
quidem esse concesserim, sed esse absolute nequeam confiteri.
[36] Est enim quod ordinem retinet seruatque naturam; quod uero
ab hac deficit esse etiam, quod in sua natura situm est,
derelinquit. [37] Sed possunt, inquies, mali; ne ego quidem
negauerim, sed haec eorum potentia non a uiribus sed ab
imbecillitate descendit. [38] Possunt enim mala, quae minime
ualerent si in bonorum efficientia manere potuissent. [39] Quae
possibilitas eos euidentius nihil posse demonstrat; nam si, uti
paulo ante collegimus, malum nihil est, cum mala tantummodo
possint, nihil posse improbos liquet. – Perspicuum est. – [40]
Atque ut intellegas quaenam sit huius potentiae uis: Summo bono
nihil potentius esse paulo ante definiuimus. – Ita est, inquam. –
Sed idem, inquit, facere malum nequit. – Minime. – [41] Est
igitur, inquit, aliquis qui omnia posse homines putet? – Nisi
quis insaniat, nemo. – Atqui idem possunt mala. – Vtinam quidem,
inquam, non possent! – [42] Cum igitur bonorum tantummodo potens
possit omnia, non uero queant omnia potentes etiam malorum,
eosdem qui mala possunt, minus posse manifestum est. [43] Huc
accedit quod omnem potentiam inter expetenda numerandam omniaque
expetenda referri ad bonum uelut ad quoddam naturae suae cacumen
ostendimus. [44] Sed patrandi sceleris possibilitas referri ad
bonum non potest, expetenda igitur non est. Atqui omnis potentia
expetenda est; liquet igitur malorum possibilitatem non esse
potentiam.

[45] Ex quibus omnibus bonorum quidem potentia, malorum uero
minime dubitabilis apparet infirmitas ueramque illam Platonis
esse sententiam liquet solos quod desiderent facere posse
sapientes, improbos uero exercere quidem quod libeat, quod uero
desiderent explere non posse. [46] Faciunt enim quaelibet, dum
per ea quibus delectantur id bonum quod desiderant se adepturos
putant; sed minime adipiscuntur, quoniam ad beatitudinem probra
non ueniunt.

II.

     Quos uides sedere celsos solii culmine reges,
     purpura claros nitente, saeptos tristibus armis,
     ore toruo comminantes, rabie cordis anhelos,
     detrahat si quis superbis uani tegmina cultus,
     iam uidebit intus artas dominos ferre catenas;
     hinc enim libido uersat auidis corda uenenis,
     hinc flagellat ira mentem fluctus turbida tollens,
     maeror aut captus fatigat aut spes lubrica torquet.
     Ergo cum caput tot unum cernas ferre tyrannos,
     non facit quod optat ipse, dominis pressus iniquis.
     


3. [1] Videsne igitur quanto in caeno probra uoluantur, qua
probitas luce resplendeat? In quo perspicuum est numquam bonis
praemia, numquam sua sceleribus deesse supplicia. [2] Rerum
etenim quae gerentur illud propter quod unaquaeque res geritur
eiusdem rei praemium esse non iniuria uideri potest, uti currendi
in stadio propter quam curritur iacet praemium corona. [3] Sed
beatitudinem esse idem ipsum bonum propter quod omnia geruntur
ostendimus; est igitur humanis actibus ipsum bonum ueluti
praemium commune propositum. [4] Atqui hoc a bonis non potest
separari – neque enim bonus ultra iure uocabitur, qui careat bono
–; quare probos mores sua praemia non relinquunt. [5]
Quantumlibet igitur saeuiant mali, sapienti tamen corona non
decidet, non arescet; neque enim probis animis proprium decus
aliena decerpit improbitas. [6] Quodsi extrinsecus accepto
laetaretur, poterat hoc uel alius quispiam uel ipse etiam qui
contulisset auferre; sed quoniam id sua cuique probitas confert,
tum suo praemio carebit cum probus esse desierit. [7] Postremo,
cum omne praemium idcirco appetatur quoniam bonum esse creditur,
quis boni compotem praemii iudicet expertem? [8] At cuius
praemii? Omnium pulcherrimi maximique; memento etenim corollarii
illius quod paulo ante praecipuum dedi ac sic collige. [9] Cum
ipsum bonum beatitudo sit, bonos omnes eo ipso quod boni sint
fieri beatos liquet. [10] Sed qui beati sint deos esse conuenit.
Est igitur praemium bonorum, quod nullus deterat dies, nullius
minuat potestas, nullius fuscet improbitas, deos fieri. [11] Quae
cum ita sint, de malorum quoque inseparabili poena dubitare
sapiens nequeat; nam cum bonum malumque, item poenae atque
praemium aduersa fronte dissideant, quae in boni praemio uidemus
accedere eadem necesse est in mali poena contraria parte
respondeant. [12] Sicut igitur probis probitas ipsa fit praemium
ita improbis nequitia ipsa supplicium est. Iam uero quisquis
afficitur poena malo se affectum esse non dubitat. [13] Si igitur
sese ipsi aestimare uelint, possuntne sibi supplicii expertes
uideri, quos omnium malorum extremo nequitia non affecit modo,
uerum etiam uehementer infecit?

[14] Vide autem ex aduersa parte bonorum quae improbos poena
comitetur; omne namque quod sit unum esse ipsumque unum bonum
esse paulo ante didicisti; cui consequens est ut omne quod sit id
etiam bonum esse uideatur. [15] Hoc igitur modo quicquid a bono
deficit esse desistit. Quo fit ut mali desinant esse quod
fuerant. Sed fuisse homines adhuc ipsa humani corporis reliqua
species ostentat; quare uersi in malitiam humanam quoque amisere
naturam. [16] Sed cum ultra homines quemque prouehere sola
probitas possit, necesse est ut quos ab humana condicione deiecit
infra homines merito detrudat improbitas; euenit igitur ut quem
transformatum uitiis uideas hominem aestimare non possis. [17]
Auaritia feruet alienarum opum uiolentus ereptor: lupis similem
dixeris. Ferox atque inquies linguam litigiis exercet: cani
comparabis. [18] Insidiator occultus subripuisse fraudibus
gaudet: uulpeculis exaequetur. Irae intemperans fremit: leonis
animum gestare credatur. [19] Pauidus ac fugax non metuenda
formidat: ceruis similis habeatur. Segnis ac stupidus torpet:
asinum uiuit. [20] Leuis atque inconstans studia permutat: nihil
auibus differt. Foedis immundisque libidinibus immergitur:
sordidae suis uoluptate detinetur. [21] Ita fit ut qui probitate
deserta homo esse desierit, cum in diuinam condicionem transire
non possit, uertatur in beluam.

III.

     Vela Neritii ducis
     et uagas pelago rates
     Eurus appulit insulae,
     pulchra qua residens dea
     Solis edita semine
     miscet hospitibus nouis
     tacta carmine pocula.
     Quos ut in uarios modos
     uertit herbipotens manus,
     hunc apri facies tegit,
     ille Marmaricus leo
     dente crescit et unguibus;
     hic lupis nuper additus
     flere dum parat ululat,
     ille tigris ut Indica
     tecta mitis obambulat.
     Sed licet uariis malis
     numen Arcadis alitis
     obsitum miserans ducem
     peste soluerit hospitis,
     iam tamen mala remiges
     ore pocula traxerant,
     iam sues Cerealia
     glande pabula uerterant
     et nihil manet integrum
     uoce, corpore perditis.
     Sola mens stabilis super
     monstra quae patitur gemit.
     O leuem nimium manum
     nec potentia gramina,
     membra quae ualeant licet,
     corda uertere non ualent!
     Intus est hominum uigor
     arce conditus abdita.
     Haec uenena potentius
     detrahunt hominem sibi
     dira quae penitus meant
     nec nocentia corpori
     mentis uulnere saeuiunt. –
     


4. [1] Tum ego: Fateor, inquam, nec iniuria dici uideo uitiosos,
tametsi humani corporis speciem seruent, in beluas tamen animorum
qualitate mutari; sed quorum atrox scelerataque mens bonorum
pernicie saeuit, id ipsum eis licere noluissem. – [2] Nec licet,
inquit, uti conuenienti monstrabitur loco, sed tamen, si id ipsum
quod eis licere creditur auferatur, magna ex parte sceleratorum
hominum poena releuetur. [3] Etenim, quod incredibile cuiquam
forte uideatur, infeliciores esse necesse est malos cum cupita
perfecerint quam si ea quae cupiunt implere non possint. [4] Nam
si miserum est uoluisse praua, potuisse miserius est, sine quo
uoluntatis miserae langueret effectus. [5] Itaque cum sua
singulis miseria sit, triplici infortunio necesse est urgueantur
quos uideas scelus uelle, posse, perficere. – [6] Accedo, inquam,
sed uti hoc infortunio cito careant patrandi sceleris
possibilitate deserti uehementer exopto. – [7] Carebunt, inquit,
ocius quam uel tu forsitan uelis uel illi sese aestiment esse
carituros; neque enim est aliquid in tam breuibus uitae metis ita
serum quod exspectare longum immortalis praesertim animus putet.
[8] Quorum magna spes et excelsa facinorum machina repentino
atque insperato saepe fine destruitur. Quod quidem illis miseriae
modum statuit; nam si nequitia miseros facit, miserior sit
necesse est diuturnior nequam. [9] Quos infelicissimos esse
iudicarem si non eorum malitiam saltem mors extrema finiret;
etenim si de prauitatis infortunio uera conclusimus, infinitam
liquet esse miseriam quam esse constat aeternam. – [10] Tum ego:
Mira quidem, inquam, et concessu difficilis inlatio, sed his eam
quae prius concessa sunt nimium conuenire cognosco. – [11] Recte,
inquit, aestimas, sed qui conclusioni accedere durum putat
aequum est uel falsum aliquid praecessisse demonstret uel
collocationem propositionum non esse efficacem necessariae
conclusionis ostendat; alioquin concessis praecedentibus nihil
prorsus est quod de inlatione causetur. [12] Nam hoc quoque quod
dicam non minus mirum uideatur, sed ex his quae sumpta sunt aeque
est necessarium. – Quidnam? inquam. – [13] Feliciores, inquit,
esse improbos supplicia luentes quam si eos nulla iustitiae poena
coherceat. [14] Neque id nunc molior quod cuiuis ueniat in
mentem, corrigi ultione prauos mores et ad rectum supplicii
terrore deduci, ceteris quoque exemplum esse culpanda fugiendi;
sed alio quodam modo infeliciores esse improbos arbitror
impunitos, tametsi nulla ratio correctionis, nullus respectus
habeatur exempli. –

[15] Et quis erit, inquam, praeter hos alius modus? – Et illa:
Bonos, inquit, esse felices, malos uero miseros nonne
concessimus? – Ita est, inquam. – [16] Si igitur, inquit,
miseriae cuiuspiam bonum aliquid addatur, nonne felicior est eo
cuius pura ac solitaria sine cuiusquam boni ammixtione miseria
est? – Sic, inquam, uidetur. – [17] Quid si eidem misero, qui
cunctis careat bonis, praeter ea quibus miser est malum aliud
fuerit adnexum, nonne multo infelicior eo censendus est cuius
infortunium boni participatione releuatur? – Quidni? inquam. [18]
Sed puniri improbos iustum, impunitos uero elabi iniquum esse
manifestum est. – Quis id neget? – [19] Sed ne illud quidem, ait,
quisquam negabit bonum esse quod iustum est contraque quod
iniustum est malum. – [20] Liquere respondi. – Habent igitur
improbi cum puniuntur quidem boni aliquid adnexum, poenam ipsam
scilicet, quae ratione iustitiae bona est, idemque cum supplicio
carent inest eis aliquid ulterius mali, ipsa impunitas, quam
iniquitatis merito malum esse confessus es. – [21] Negare non
possum. – Multo igitur infeliciores improbi sunt iniusta
impunitate donati quam iusta ultione puniti. – [22] Tum ego: Ista
quidem consequentia sunt eis quae paulo ante conclusa sunt; sed
quaeso, inquam, te, nullane animarum supplicia post defunctum
morte corpus relinquis? – [23] Et magna quidem, inquit, quorum
alia poenali acerbitate, alia uero purgatoria clementia exerceri
puto; sed nunc de his disserere consilium non est.

[24] Id uero hactenus egimus ut quae indignissima tibi uidebatur
malorum potestas eam nullam esse cognosceres, quosque impunitos
querebare uideres numquam improbitatis suae carere suppliciis,
licentiam quam cito finiri precabaris nec longam esse disceres
infelicioremque fore si diuturnior, infelicissimam uero si esset
aeterna; post haec miseriores esse improbos iniusta impunitate
dimissos quam iusta ultione punitos. [25] Cui sententiae
consequens est ut tum demum grauioribus suppliciis urgueantur cum
impuniti esse creduntur. –

[26] Tum ego: Cum tuas, inquam, rationes considero, nihil dici
uerius puto; at si ad hominum iudicia reuertar, quis ille est cui
haec non credenda modo sed saltem audienda uideantur? – [27] Ita
est, inquit illa. Nequeunt enim oculos tenebris assuetos ad
lucem perspicuae ueritatis attollere similesque auibus sunt
quarum intuitum nox inluminat, dies caecat; dum enim non rerum
ordinem sed suos intuentur affectus, uel licentiam uel
impunitatem scelerum putant esse felicem. [28] Vide autem quid
aeterna lex sanciat. Melioribus animum conformaueris: nihil opus
est iudice praemium deferente, tu te ipse excellentioribus
addidisti; [29] studium ad peiora deflexeris: extra ne quaesieris
ultorem, tu te ipse in deteriora trusisti– ueluti, si uicibus
sordidam humum caelumque respicias, cunctis extra cessantibus
ipsa cernendi ratione nunc caeno nunc sideribus interesse
uidearis. [30] At uulgus ista non respicit. Quid igitur, hisne
accedamus quos beluis similes esse monstrauimus? [31] Quid, si
quis amisso penitus uisu ipsum etiam se habuisse obliuisceretur
intuitum nihilque sibi ad humanam perfectionem deesse
arbitraretur, num uidentes eadem caeco putaremus? [32] Nam ne
illud quidem adquiescent quod aeque ualidis rationum nititur
firmamentis, infeliciores eos esse qui faciant quam qui patiantur
iniuriam. – Vellem, inquam, has ipsas audire rationes. – [33]
Omnem, inquit, improbum num supplicio dignum negas? – Minime. –
[34] Infelices uero esse qui sint improbi multipliciter liquet. –
Ita, inquam. – Qui igitur supplicio digni sunt miseros esse non
dubitas. – Conuenit, inquam. – [35] Si igitur cognitor, ait,
resideres, cui supplicium inferendum putares, eine qui fecisset
an qui pertulisset iniuriam? – Nec ambigo, inquam, quin perpesso
satisfacerem dolore facientis. – [36] Miserior igitur tibi
iniuriae inlator quam acceptor esse uiderentur. – Consequitur,
inquam. – [37] Hac igitur aliisque causis ea radice nitentibus
quod turpitudo suapte natura miseros faciat apparet inlatam
cuilibet iniuriam non accipientis sed inferentis esse miseriam. –
<Apparet, inquam. > –

[38] Atqui nunc, ait, contra faciunt oratores; pro his enim qui
graue quid acerbumque perpessi sunt miserationem iudicum excitare
conantur, cum magis admittentibus iustior miseratio debeatur;
quos non ab iratis sed a propitiis potius miserantibusque
accusatoribus ad iudicium ueluti aegros ad medicum duci oportebat
ut culpae morbos supplicio resecarent. [39] Quo pacto defensorum
opera uel tota frigeret uel si prodesse hominibus mallet in
accusationis habitum uerteretur. [40] Ipsi quoque improbi, si eis
aliqua rimula uirtutem relictam fas esset aspicere uitiorumque
sordes poenarum cruciatibus se deposituros uiderent,
compensatione adipiscendae probitatis nec hos cruciatus esse
ducerent defensorumque operam repudiarent ac se totos
accusatoribus iudicibusque permitterent.

[41] Quo fit ut apud sapientes nullus prorsus odio locus
relinquatur. Nam bonos quis nisi stultissimus oderit? Malos uero
odisse ratione caret. [42] Nam si uti corporum languor ita
uitiositas quidam est quasi morbus animorum, cum aegros corpore
minime dignos odio sed potius miseratione iudicemus, multo magis
non insequendi sed miserandi sunt quorum mentes omni languore
atrocior urguet improbitas.

IV.

     . Quid tantos iuuat excitare motus
     et propria fatum sollicitare manu?
     Si mortem petitis, propinquat ipsa
     sponte sua uolucres nec remoratur equos.
     Quos serpens, leo, tigris, ursus, aper
     dente petunt idem se tamen ense petunt.
     An distant quia dissidentque mores,
     iniustas acies et fera bella mouent
     alternisque uolunt perire telis?
     Non est iusta satis saeuitiae ratio.
     Vis aptam meritis uicem referre:
     dilige iure bonos et miseresce malis. –
     


5. [1] Hic ego: Video, inquam, quae sit uel felicitas uel miseria
in ipsis proborum atque improborum meritis constituta. [2] Sed
in hac ipsa fortuna populari non nihil boni maliue inesse
perpendo; neque enim sapientum quisquam exsul inops
ignominiosusque esse malit potius quam pollens opibus, honore
reuerendus, potentia ualidus in sua permanens urbe florere. [3]
Sic enim clarius testatiusque sapientiae tractatur officium, cum
in contingentes populos regentium quodam modo beatitudo
transfunditur, cum praesertim carcer, nex ceteraque legalium
tormenta poenarum perniciosis potius ciuibus, propter quos etiam
constitutae sunt, debeantur. [4] Cur haec igitur uersa uice
mutentur scelerumque supplicia bonos premant, praemia uirtutum
mali rapiant, uehementer ammiror, quaeque tam iniustae
confusionis ratio uideatur ex te scire desidero. [5] Minus etenim
mirarer si misceri omnia fortuitis casibus crederem. Nunc
stuporem meum deus rector exaggerat. [6] Qui cum saepe bonis
iucunda, malis aspera contraque bonis dura tribuat, malis optata
concedat, nisi causa deprehenditur, quid est quod a fortuitis
casibus differre uideatur? – [7] Nec mirum, si quid ordinis
ignorata ratione temerarium confusumque credatur; sed tu quamuis
causam tantae dispositionis ignores, tamen, quoniam bonus mundum
rector temperat, recte fieri cuncta ne dubites.

V.

     Si quis Arcturi sidera nescit
     propinqua summo cardine labi,
     cur regat tardus plaustra Bootes
     mergatque seras aequore flammas,
     cum nimis celeres explicet ortus,
     legem stupebit aetheris alti.
     Palleant plenae cornua lunae
     infecta metis noctis opacae,
     quaeque fulgenti texerat ore,
     confusa Phoebe detegat astra:
     commouet gentes publicus error
     lassantque crebris pulsibus aera.
     Nemo miratur flamina Cori
     litus frementi tundere fluctu
     nec niuis duram frigore molem
     feruente Phoebi soluier aestu.
     Hic enim causas cernere promptum est,
     illic latentes pectora turbant.
     Cuncta quae rara prouehit aetas
     stupetque subitis mobile uulgus;
     cedat inscitiae nubilus error,
     cessent profecto mira uideri! –
     


6. [1] Ita est, inquam; sed cum tui muneris sit latentium rerum
causas euoluere uelatasque caligine explicare rationes, quaeso
uti quae hinc decernas, quoniam hoc me miraculum maxime
perturbat, edisseras. – [2] Tum illa paulisper arridens: Ad rem
me, inquit, omnium quaesitu maximam uocas, cui uix exhausti
quicquam satis sit. [3] Talis namque materia est ut una
dubitatione succisa innumerabiles aliae uelut hydrae capita
succrescant; nec ullus fuerit modus nisi quis eas uiuacissimo
mentis igne coherceat. [4] In hac enim de prouidentiae
simplicitate, de fati serie, de repentinis casibus, de cognitione
ac praedestinatione diuina, de arbitrii libertate quaeri solet,
quae quanti oneris sint ipse perpendis. [5] Sed quoniam haec
quoque te nosse quaedam medicinae tuae portio est, quamquam
angusto limite temporis saepti tamen aliquid deliberare
conabimur. [6] Quodsi te musici carminis oblectamenta delectant,
hanc oportet paulisper differas uoluptatem dum nexas sibi ordine
contexo rationes. – Vt libet, inquam. –

[7] Tunc uelut ab alio orsa principio ita disseruit: Omnium
generatio rerum cunctusque mutabilium naturarum progressus et
quicquid aliquo mouetur modo causas, ordinem, formas ex diuinae
mentis stabilitate sortitur. [8] Haec in suae simplicitatis arce
composita multiplicem rebus gerendis modum statuit. Qui modus cum
in ipsa diuinae intellegentiae puritate conspicitur, prouidentia
nominatur; cum uero ad ea quae mouet atque disponit refertur,
fatum a ueteribus appellatum est. [9] Quae diuersa esse facile
liquebit si quis utriusque uim mente conspexerit; nam prouidentia
est ipsa illa diuina ratio in summo omnium principe constituta
quae cuncta disponit, fatum uero inhaerens rebus mobilibus
dispositio per quam prouidentia suis quaeque nectit ordinibus.
[10] Prouidentia namque cuncta pariter quamuis diuersa quamuis
infinita complectitur, fatum uero singula digerit in motum locis,
formis ac temporibus distributa, ut haec temporalis ordinis
explicatio in diuinae mentis adunata prospectum prouidentia sit,
eadem uero adunatio digesta atque explicata temporibus fatum
uocetur.

[11] Quae licet diuersa sint, alterum tamen pendet ex altero;
ordo namque fatalis ex prouidentiae simplicitate procedit. [12]
Sicut enim artifex faciendae rei formam mente praecipiens mouet
operis effectum et quod simpliciter praesentarieque prospexerat
per temporales ordines ducit, ita deus prouidentia quidem
singulariter stabiliterque facienda disponit, fato uero haec ipsa
quae disposuit multipliciter ac temporaliter amministrat. [13]
Siue igitur famulantibus quibusdam prouidentiae diuinis
spiritibus fatum exercetur seu anima seu tota inseruiente natura
seu caelestibus siderum motibus seu angelica uirtute seu daemonum
uaria sollertia seu aliquibus horum seu omnibus fatalis series
texitur, illud certe manifestum est immobilem simplicemque
gerendarum formam rerum esse prouidentiam, fatum uero eorum quae
diuina simplicitas gerenda disposuit mobilem nexum atque ordinem
temporalem.

[14] Quo fit ut omnia quae fato subsunt prouidentiae quoque
subiecta sint, cui ipsum etiam subiacet fatum, quaedam uero quae
sub prouidentia locata sunt fati seriem superent; ea uero sunt
quae primae propinqua diuinitati stabiliter fixa fatalis ordinem
mobilitatis excedunt. [15] Nam ut orbium circa eundem cardinem
sese uertentium qui est intimus ad simplicitatem medietatis
accedit ceterorumque extra locatorum ueluti cardo quidam circa
quem uersentur exsistit, extimus uero maiore ambitu rotatus
quanto a puncti media indiuiduitate discedit tanto amplioribus
spatiis explicatur, si quid uero illi se medio conectat et societ
in simplicitatem cogitur diffundique ac diffluere cessat: simili
ratione quod longius a prima mente discedit maioribus fati
nexibus implicatur ac tanto aliquid fato liberum est quanto illum
rerum cardinem uicinius petit; [16] quodsi supernae mentis
haesserit firmitati, motu carens fati quoque supergreditur
necessitatem. [17] Igitur uti est ad intellectum ratiocinatio, ad
id quod est id quod gignitur, ad aeternitatem tempus, ad punctum
medium circulus, ita est fati series mobilis ad prouidentiae
stabilem simplicitatem.

[18] Ea series caelum ac sidera mouet, elementa in se inuicem
temperat et alterna commutatione transformat, eadem nascentia
occidentiaque omnia per similes fetum seminumque renouat
progressus. [19] Haec actus etiam fortunasque hominum
indissolubili causarum conexione constringit; quae cum ab
immobilis prouidentiae proficiscatur exordiis, ipsas quoque
immutabiles esse necesse est. [20] Ita enim res optime reguntur
si manens in diuina mente simplicitas indeclinabilem causarum
ordinem promat, hic uero ordo res mutabiles et alioquin temere
fluituras propria incommutabilitate coherceat. [21] Quo fit ut,
tametsi uobis hunc ordinem minime considerare ualentibus confusa
omnia perturbataque uideantur, nihilo minus tamen suus modus ad
bonum dirigens cuncta disponat. [22] Nihil est enim quod mali
causa ne ab ipsis quidem improbis fiat; quos, ut uberrime
demonstratum est, bonum quaerentes prauus error auertit, nedum
ordo de summi boni cardine proficiens a suo quoquam deflectat
exordio.

[23] Quae uero, inquies, potest ulla iniquior esse confusio quam
ut bonis tum aduersa tum prospera, malis etiam tum optata tum
odiosa contingant? [24] Num igitur ea mentis integritate homines
degunt ut quos probos improbosue censuerunt eos quoque uti
existimant esse necesse sit? [25] Atqui in hoc hominum iudicia
depugnant et quos alii praemio alii supplicio dignos arbitrantur.
[26] Sed concedamus ut aliquis possit bonos malosque discernere;
num igitur poterit intueri illam intimam temperiem, uelut in
corporibus dici solet, animorum? [27] Non enim dissimile est
miraculum nescienti cur sanis corporibus his quidem dulcia illis
uero amara conueniant, cur aegri etiam quidam lenibus quidam uero
acribus adiuuantur. [28] At hoc medicus, qui sanitatis ipsius
atque aegritudinis modum temperamentumque dinoscit, minime
miratur. [29] Quid uero aliud animorum salus uidetur esse quam
probitas, quid aegritudo quam uitia? Quis autem alius uel
seruator bonorum uel malorum depulsor quam rector ac medicator
mentium deus? [30] Qui cum ex alta prouidentiae specula respexit,
quid unicuique conueniat agnoscit et quod conuenire nouit
accommodat. [31] Hic iam fit illud fatalis ordinis insigne
miraculum, cum ab sciente geritur quod stupeant ignorantes.

[32] Nam ut pauca, quae ratio ualet humana, de diuina
profunditate perstringam, de hoc quem tu iustissimum et aequi
seruantissimum putas omnia scienti prouidentiae diuersum uidetur.
[33] Et uictricem quidem causam dis, uictam uero Catoni
placuisse familiaris noster Lucanus ammonuit. [34] Hic igitur
quicquid citra spem uideas geri rebus quidem rectus ordo est,
opinioni uero tuae peruersa confusio. [35] Sed sit aliquis ita
bene moratus ut de eo diuinum iudicium pariter humanumque
consentiat, sed est animi uiribus infirmus, cui si quid eueniat
aduersi desinet colere forsitan innocentiam per quam non potuit
retinere fortunam: [36]parcit itaque sapiens dispensatio ei quem
deteriorem facere possit aduersitas, ne cui non conuenit laborare
patiatur. [37] Est alius cunctis uirtutibus absolutus sanctusque
ac deo proximus: hunc contingi quibuslibet aduersis nefas
prouidentia iudicat adeo ut ne corporeis quidem morbis agitari
sinat. [38] Nam ut quidam me quoque excellentior:

     ἀνδρὸς δὴ ἱεροῦ δέμας αἰθέρες οἰκοδόμησαν.
[39] Fit autem saepe uti bonis summa rerum regenda deferatur ut
exuberans retundatur improbitas. [40] Aliis mixta quaedam pro
animorum qualitate distribuit: Quosdam †remordet† ne longa
felicitate luxurient, alios duris agitari ut uirtutes animi
patientiae usu atque exercitatione confirment. [41] Alii plus
aequo metuunt quod ferre possunt, alii plus aequo despiciunt quod
ferre non possunt; hos in experimentum sui tristibus ducit. [42]
Nonnulli uenerandum saeculis nomen gloriosae pretio mortis
emerunt, quidem suppliciis inexpugnabiles exemplum ceteris
praetulerunt inuictam malis esse uirtutem; quae quam recte atque
disposite et ex eorum bono quibus accedere uidentur fiant nulla
dubitatio est.

[43] Nam illud quoque, quod improbis nunc tristia nunc optata
proueniunt, ex eisdem ducitur causis. [44] Ac de tristibus quidem
nemo miratur, quod eos male meritos omnes existimant; quorum
quidem supplicia tum ceteros ab sceleribus deterrent tum ipsos
quibus inuehuntur emendant. Laeta uero magnum bonis argumentum
loquuntur, quid de huius modi felicitate debeant iudicare quam
famulari saepe improbis cernant. [45] In qua re illud etiam
dispensari credo quod est forsitan alicuius tam praeceps atque
importuna natura ut eum in scelera potius exacerbare possit rei
familiaris inopia; huius morbo prouidentia collatae pecuniae
remedio medetur. [46] Hic foedatam probris conscientiam spectans
et se cum fortuna sua comparans forsitan pertimescit ne cuius ei
iucundus usus est sit tristis amissio; mutabit igitur mores ac
dum fortunam metuit amittere nequitiam derelinquit. [47] Alios in
cladem meritam praecipitauit indigne acta felicitas; quibusdam
permissum puniendi ius ut exercitii bonis et malis esset causa
supplicii. [48] Nam ut probis atque improbis nullum foedus est
ita ipsi inter se improbi nequeunt conuenire. [49] Quidni, cum a
semet ipsis discerpentibus conscientiam uitiis quisque dissentiat
faciantque saepe quae cum gesserint non fuisse gerenda
decernant?

[50] Ex quo saepe summa illa prouidentia protulit insigne
miraculum, ut malos mali bonos facerent. [51] Nam dum iniqua sibi
a pessimis quidam perpeti uidentur, noxiorum odio flagrantes ad
uirtutis frugem rediere, dum se eis dissimiles student esse quos
oderant. [52] Sola est enim diuina uis cui mala quoque bona sint,
cum eis competenter utendo alicuius boni elicit effectum. [53]
Ordo enim quidam cuncta complectitur, ut quod adsignata ordinis
ratione decesserit hoc licet in alium, tamen ordinem relabatur,
ne quid in regno prouidentiae liceat temeritati.

     Ἀργαλέον δέ με ταῦτα θεὸν ὣς πάντ᾿ἀγορεύειν.
[54] Neque enim fas est homini cunctas diuinae operae machinas
uel ingenio comprehendere uel explicare sermone. [55] Hoc tantum
perspexisse sufficiat quod naturarum omnium proditor deus idem ad
bonum dirigens cuncta disponat, dumque ea quae protulit in sui
similitudinem retinere festinat, malum omne de rei publicae suae
terminis per fatalis seriem necessitatis eliminet. [56] Quo fit
ut quae in terris abundare creduntur, si disponentem prouidentiam
spectes, nihil usquam mali esse perpendas. [57] Sed uideo te iam
dudum et pondere quaestionis oneratum et rationis prolixitate
fatigatum aliquam carminis exspectare dulcedinem; accipe igitur
haustum quo refectus firmior in ulteriora contendas.

VI.

     Si uis celsi iura Tonantis
     pura sollers cernere mente,
     aspice summi culmina caeli;
     illic iusto foedere rerum
     ueterem seruant sidera pacem.
     Non sol rutilo concitus igne
     gelidum Phoebes impedit axem
     nec quae summo uertice mundi
     flectit rapidos Vrsa meatus
     numquam occiduo lota profundo
     cetera cernens sidera mergi
     cupit Oceano tinguere flammas;
     semper uicibus temporis aequis
     Vesper seras nuntiat umbras
     reuehitque diem Lucifer almum.
     Sic aeternos reficit cursus
     alternus amor, sic astrigeris
     bellum discors exsulat oris.
     Haec concordia temperat aequis
     elementa modis, ut pugnantia
     uicibus cedant humida siccis
     iungantque fidem frigora flammis,
     pendulus ignis surgat in altum
     terraeque graues pondere sidant.
     His de causis uere tepenti
     spirat florifer annus odores,
     aestas cererem feruida siccat,
     remeat pomis grauis autumnus,
     hiemem defluus inrigat imber.
     Haec temperies alit ac profert
     quicquid uitam spirat in orbe;
     eadem rapiens condit et aufert
     obitu mergens orta supremo.
     Sedet interea conditor altus
     rerumque regens flectit habenas,
     rex et dominus, fons et origo,
     lex et sapiens arbiter aequi,
     et quae motu concitat ire
     sistit retrahens ac uaga firmat;
     nam nisi rectos reuocans itus
     flexos iterum cogat in orbes,
     quae nunc stabilis continet ordo
     dissaepta suo fonte fatiscant.
     Hic est cunctis communis amor
     repetuntque boni fine teneri,
     quia non aliter durare queant
     nisi conuerso rursus amore
     refluant causae quae dedit esse.
     


7. [1] Iamne igitur uides quid haec omnia quae diximus
consequatur? – Quidnam? inquam. – [2] Omnem, inquit, bonam
prorsus esse fortunam. – Et qui id, inquam, fieri potest? – [3]
Attende, inquit. Cum omnis fortuna uel iucunda uel aspera tum
remunerandi exercendiue bonos tum puniendi corrigendiue improbos
causa deferatur, omnis bona quam uel iustam constat esse uel
utilem. – [4] Nimis quidem, inquam, uera ratio et, si quam paulo
ante docuisti prouidentiam fatumue considerem, firmis uiribus
nixa sententia. [5] Sed eam, si placet, inter eas quas
inopinabiles paulo ante posuisti numeremus. – Qui? inquit. – [6]
Quia id hominum sermo communis usurpat, et quidem crebro,
quorundam malam esse fortunam. – [7] Visne igitur, inquit,
paulisper uulgi sermonibus accedamus ne nimium uelut ab
humanitatis usu recessisse uideamur? – Vt placet, inquam. – [8]
Nonne igitur bonum censes esse quod prodest? – Ita est, inquam. –
[9] Quae uero aut exercet aut corrigit, prodest? – Fateor,
inquam. – Bona igitur? –Quidni? – [10] Sed haec eorum est qui uel
in uirtute positi contra aspera bellum gerunt uel a uitiis
declinantes uirtutis iter arripiunt. – Negare, inquam, nequeo. –
[11] Quid uero iucunda, quae in praemium tribuitur bonis, num
uulgus malam esse decernit? – Nequaquam, uerum uti est ita quoque
esse optimam censet. – [12] Quid reliqua, quae cum sit aspera
iusto supplicio malos cohercet, num bonam populus putat? – [13]
Immo omnium, inquam, quae excogitari possunt iudicat esse
miserrimam. – [14] Vide igitur ne opinionem populi sequentes
quidam ualde inopinabile confecerimus. – Quid? inquam. – [15] Ex
his enim, ait, quae concessa sunt euenit eorum quidem qui uel
sunt uel in possessione uel in prouectu uel in adeptione uirtutis
omnem quaecumque sit bonam, in improbitate uero manentibus omnem
pessimam esse fortunam. – [16] Hoc, inquam, uerum est, tametsi
nemo audeat confiteri. – [17] Quare, inquit, ita uir sapiens
moleste ferre non debet quotiens in fortunae certamen adducitur,
ut uirum fortem non decet indignari quotiens increpuit bellicus
tumultus. [18] Vtrique enim huic quidem gloriae propagandae illi
uero conformandae sapientiae difficultas ipsa materia est. [19]
Ex quo etiam uirtus uocatur, quod suis uiribus nitens non
superetur aduersis; neque enim uos in prouectu positi uirtutis
diffluere deliciis et emarcescere uoluptate uenistis. [20]
Proelium cum omni fortuna animis acre conseritis ne uos aut
tristis opprimat aut iucunda corrumpat. [21] Firmis medium
uiribus occupate; quicquid aut infra subsistit aut ultra
progreditur habet contemptum felicitatis, non habet praemium
laboris. [22] In uestra enim situm manu qualem uobis fortunam
formare malitis; omnis enim quae uidetur aspera, nisi aut exercet
aut corrigit, punit.

VII.

     Bella bis quinis operatus annis
     ultor Atrides Phrygiae ruinis
     fratris amissos thalamos piauit;
     ille dum Graiae dare uela classi
     optat et uentos redimit cruore,
     exuit patrem miserumque tristis
     foederat natae iugulum sacerdos.
     Fleuit amissos Ithacus sodales,
     quos ferus uasto recubans in antro
     mersit immani Polyphemus aluo;
     sed tamen caeco furibundus ore
     gaudium maestis lacrimis rependit.
     Herculem duri celebrant labores:
     ille Centauros domuit superbos,
     abstulit saeuo spolium leoni,
     fixit et certis uolucres sagittis,
     poma cernenti rapuit draconi
     aureo laeuam grauior metallo,
     Cerberum traxit triplici catena,
     uictor immitem posuisse fertur
     pabulum saeuis dominum quadrigis,
     Hydra combusto periit ueneno,
     fronte turpatus Achelous amnis
     ora demersit pudibunda ripis,
     strauit Antaeum Libycis harenis,
     Cacus Euandri satiauit iras,
     quosque pressurus foret altus orbis
     saetiger spumis umeros notauit;
     ultimus caelum labor inreflexo
     sustulit collo pretiumque rursus
     ultimi caelum meruit laboris.
     Ite nunc, fortes, ubi celsa magni
     ducit exempli uia. Cur inertes
     terga nudatis? Superata tellus
     sidera donat.
     


 LIBER V.  

1. [1] Dixerat orationisque cursum ad alia quaedam tractanda
atque expedienda uertebat. [2] Tum ego: Recta quidem, inquam,
exhortatio tuaque prorsus auctoritate dignissima, sed quod tu
dudum de prouidentia quaestionem pluribus aliis implicitam esse
dixisti re experior. [3] Quaero enim an esse aliquid omnino et
quidnam esse casum arbitrere. – [4] Tum illa: Festino, inquit,
debitum promissionis absoluere uiamque tibi qua patriam reueharis
aperire. [5] Haec autem etsi perutilia cognitu tamen a propositi
nostri tramite paulisper auersa sunt, uerendumque est ne deuiis
fatigatus ad emetiendum rectum iter sufficere non possis. – [6]
Ne id, inquam, prorsus uereare; nam quietis mihi loco fuerit ea
quibus maxime delector agnoscere. [7] Simul, cum omne
disputationis tuae latus indubitata fide constiterit, nihil de
sequentibus ambigatur. –

[8] Tum illa: Morem, inquit, geram tibi, simulque sic orsa est:
Si quidem, inquit, aliquis euentum temerario motu nullaque
causarum conexione productum casum esse definiat, nihil omnino
casum esse confirmo et praeter subiectae rei significationem
inanem prorsus uocem esse decerno. Quis enim cohercente in
ordinem cuncta deo locus esse ullus temeritati reliquus potest?
[9] Nam nihil ex nihilo exsistere uera sententia est, cui nemo
umquam ueterum refragatus est, quamquam id illi non de operante
principio sed de materiali subiecto hoc omnium de natura rationum
quasi quodam iecerint fundamentum. [10] At si nullis ex causis
aliquid oriatur, id de nihilo ortum esse uidebitur; quodsi hoc
fieri nequit, ne casum quidem huius modi esse possibile est
qualem paulo ante definiuimus. –

[11] Quid igitur, inquam, nihilne est quod uel casus uel
fortuitum iure appelari queat? An est aliquid, tametsi uulgus
lateat, cui uocabula ista conueniant? – [12] Aristoteles meus id,
inquit, in Physicis et breui et ueri propinqua ratione
definiuit. – Quonam, inquam, modo? – [13] Quotiens, ait, aliquid
cuiuspiam rei gratia geritur aliudque quibusdam de causis quam
quod intendebatur obtingit casus uocatur, ut si quis colendi agri
causa fodiens humum defossi auri pondus inueniat. [14] Hoc
igitur fortuitu quidem creditur accidisse, uerum non de nihilo
est; nam proprias causas habet, quarum inprouisus inopinatusque
concursus casum uidetur operatus. [15] Nam nisi cultor agri humum
foderet, nisi eo loci pecuniam suam depositor obruisset, aurum
non esset inuentum. [16] Hae sunt igitur fortuiti causae
compendii, quod ex obuiis sibi et confluentibus causis, non ex
gerentis intentione prouenit. [17] Neque enim uel qui aurum
obruit uel qui agrum exercuit ut ea pecunia repperiretur
intendit, sed, uti dixi, quo ille obruit hunc fodisse conuenit
atque concurrit. [18] Licet igitur definire casum esse inopinatum
ex confluentibus causis in his quae ob aliquid geruntur euentum.
[19] Concurrere uero atque confluere causas facit ordo ille
ineuitabili conexione procedens qui de prouidentiae fonte
descendens cuncta suis locis temporibusque disponit.

I.

     Rupis Achaemeniae scopulis, ubi uersa sequentum
     pectoribus figit spicula pugna fugax,
     Tigris et Euphrates uno se fonte resoluunt
     et mox abiunctis dissociantur aquis.
     Si coeant cursumque iterum reuocentur in unum,
     confluat alterni quod trahit unda uadi,
     conuenient puppes et uulsi flumine trunci
     mixtaque fortuitos implicet unda modos;
     quos tamen ipsa uagos terrae decliuia casus
     gurgitis et lapsi defluus ordo regit.
     Sic quae permissis fluitare uidetur habenis
     fors patitur frenos ipsaque lege meat. –
     


2. [1] Animaduerto, inquam, idque uti tu dicis ita esse
consentio. [2] Sed in hac haerentium sibi serie causarum estne
ulla nostri arbitrii libertas an ipsos quoque humanorum motus
animorum fatalis catena constringit? – [3] Est, inquit; neque
enim fuerit ulla rationalis natura quin eidem libertas adsit
arbitrii. [4] Nam quod ratione uti naturaliter potest id habet
iudicium quo quidque discernat; per se igitur fugienda optandaue
dinoscit. [5] Quod uero quis optandum esse iudicat petit, refugit
uero quod aestimat esse fugiendum. [6] Quare quibus in ipsis
inest ratio etiam uolendi nolendique libertas, sed hanc non in
omnibus aequam esse constituo. [7] Nam supernis diuinisque
substantiis et perspicax iudicium et incorrupta uoluntas et
efficax optatorum praesto est potestas. [8] Humanas uero animas
liberiores quidem esse necesse est cum se in mentis diuinae
speculatione conseruant, minus uero cum dilabuntur ad corpora,
minusque etiam cum terrenis artubus colligantur; [9] extrema uero
est seruitus cum uitiis deditae rationis propriae possessione
ceciderunt. [10] Nam ubi oculos a summae luce ueritatis ad
inferiora et tenebrosa deiecerint, mox inscitiae nube caligant,
perniciosis turbantur affectibus, quibus accedendo
consentiendoque quam inuexere sibi adiuuant seruitutem et sunt
quodam modo propria libertate captiuae. [11] Quae tamen ille ab
aeterno cuncta prospiciens prouidentiae cernit intuitus et suis
quaeque meritis praedestinata disponit.

II.

     Πάντ᾿ ἐφορᾶν καὶ πάντ᾿ ἐπακούειν
     puro clarum lumine Phoebum
     melliflui canit oris Homerus;
     qui tamen intima uiscera terrae
     non ualet aut pelagi radiorum
     infirma perrumpere luce.
     Haud sic magni conditor orbis:
     huic ex alto cuncta tuenti
     nulla terrae mole resistunt,
     non nox atris nubibus obstat;
     quae sint, quae fuerint ueniantque
     uno mentis cernit in ictu;
     quem quia respicit omnia solus
     uerum possis dicere solem. –
     


3. [1] Tum ego: En, inquam, difficiliore rursus ambiguitate
confundor. – [2] Quaenam, inquit, ista est? Iam enim quibus
perturbere, coniecto. – [3] Nimium, inquam, aduersari ac
repugnare uidetur praenoscere uniuersa deum et esse ullum
libertatis arbitrium. [4] Nam si cuncta prospicit deus neque
falli ullo modo potest, euenire necesse est quod prouidentia
futurum esse praeuiderit. [5] Quare si ab aeterno non facta
hominum modo sed etiam consilia uoluntatesque praenoscit, nulla
erit arbitrii libertas; neque enim uel factum aliud ullum uel
quaelibet exsistere poterit uoluntas nisi quam nescia falli
prouidentia diuina praesenserit. [6] Nam si aliorsum quam prouisa
sunt detorqueri ualent, non iam erit futuri firma praescientia,
sed opinio potius incerta; quod de deo credere nefas iudico.

[7] Neque enim illam probo rationem qua se quidam credunt hunc
quaestionis nodum posse dissoluere. [8] Aiunt enim non ideo quid
esse euenturum quoniam id prouidentia futurum esse prospexerit,
sed e contrario potius quoniam quid futurum est id diuinam
prouidentiam latere non posse eoque modo necessarium hoc in
contrariam relabi partem. [9] Neque enim necesse esse contingere
quae prouidentur, sed necesse esse quae futura sunt prouideri –
quasi uero quae cuius rei causa sit, praescientiane futurorum
necessitatis an futurorum necessitas prouidentiae, laboretur ac
non illud demonstrare nitamur, quoquo modo sese habeat ordo
causarum necessarium esse euentum praescitarum rerum etiam si
praescientia futuris rebus eueniendi necessitatem non uideatur
inferre.

[10] Etenim si quispiam sedeat, opinionem quae eum sedere
coniectat ueram esse necesse est; atque e conuerso rursus, si de
quopiam uera sit opinio quoniam sedet, eum sedere necesse est.
[11] In utroque igitur necessitas inest, in hoc quidem sedendi,
at uero in altero ueritatis. [12] Sed non idcirco quisque sedet
quoniam uera est opinio, sed haec potius uera est quoniam
quempiam sedere praecessit. [13] Ita cum causa ueritatis ex
altera parte procedat, inest tamen communis in utraque
necessitas. [14] Similia de prouidentia futurisque rebus
ratiocinari patet. Nam etiam si idcirco quoniam futura sunt
prouidentur, non uero ideo quoniam prouidentur eueniunt, nihilo
minus tamen a deo uel uentura prouideri uel prouisa necesse est
euenire prouisa, quod ad perimendam arbitrii libertatem solum
satis est.

[15] Iam uero quam praeposterum est ut aeternae praescientiae
temporalium rerum euentus causa esse dicatur! [16] Quid est autem
aliud arbitrari ideo deum futura quoniam sunt euentura prouidere
quam putare quae olim acciderunt causam summae illius esse
prouidentiae? [17] Ad haec, sicuti cum quid esse scio id ipsum
esse necesse est ita cum quid futurum noui id ipsum futurum esse
necesse est; sic fit igitur ut euentus praescitae rei nequeat
euitari. [18] Postremo si quid aliquis aliorsum atque sese res
habet, existimet, id non modo scientia non est, sed est opinio
fallax ab scientiae ueritate longe diuersa. [19] Quare si quid
ita futurum est ut eius certus ac necessarius non sit euentus, id
euenturum esse praesciri qui poterit? [20] Sicut enim scientia
ipsa impermixta est falsitati ita id quod ab ea concipitur esse
aliter atque concipitur nequit. [21] Ea namque causa est cur
mendacio scientia careat, quod se ita rem quamque habere necesse
est uti eam sese habere scientia comprehendit.

[22] Quid igitur, quonam modo deus haec incerta futura
praenoscit? [23] Nam si ineuitabiliter euentura censet quae etiam
non euenire possibile est, fallitur; quod non sentire modo nefas
est sed etiam uoce proferre. [24] At si ita uti sunt ita ea
futura esse decernit, ut aeque uel fieri ea uel non fieri posse
cognoscat, quae est haec praescientia, quae nihil certum, nihil
stabile comprehendit? [25] Aut quid hoc refert uaticinio illo
ridiculo Tiresiae

     Quicquid dicam aut erit aut non?
[26] Quid etiam diuina prouidentia opinione praestiterit si uti
homines incerta iudicat quorum est incertus euentus? [27] Quodsi
apud illum rerum omnium certissimum fontem nihil incerti esse
potest, certus eorum est euentus quae futura firmiter ille
praescierit. [28] Quare nulla est humanis consiliis actionibusque
libertas, quas diuina mens sine falsitatis errore cuncta
prospiciens ad unum alligat et constringit euentum.

[29] Quo semel recepto quantus occasus humanarum rerum
consequatur liquet. [30] Frustra enim bonis malisque praemia
poenaeue proponuntur, quae nullus meruit liber ac uoluntarius
motus animorum, [31] idque omnium uidebitur iniquissimum quod
nunc aequissimum iudicatur, uel puniri improbos uel remunerari
probos, quos ad alterutrum non propria mittit uoluntas sed futuri
cogit certa necessitas. [32] Nec uitia igitur nec uirtutes
quicquam fuerint, sed omnium meritorum potius mixta atque
indiscreta confusio; quoque nihil sceleratius excogitari potest,
cum ex prouidentia rerum omnis ordo ducatur nihilque consiliis
liceat humanis, fit ut uitia quoque nostra ad bonorum omnium
referantur auctorem.

[33] Igitur nec sperandi aliquid nec deprecandi ulla ratio est;
quid enim uel speret quisque uel etiam deprecetur quando optanda
omnia series indeflexa conectit? [34] Auferetur igitur unicum
illud inter homines deumque commercium, sperandi scilicet ac
deprecandi, si quidem iustae humilitatis pretio inaestimabilem
uicem diuinae gratiae promeremur; qui solus modus est quo cum deo
colloqui homines posse uideantur illique inaccessae luci prius
quoque quam impetrent ipsa supplicandi ratione coniungi. [35]
Quae si recepta futurorum necessitate nihil uirium habere
credantur, quid erit quo summo illi rerum principi conecti atque
adhaerere possimus? [36] Quare necesse erit humanum genus, uti
paulo ante cantabas, dissaeptum atque disiunctum suo fonte
fatiscere.

III.

     Quaenam discors foedera rerum
     causa resoluit? Quis tanta deus
     ueris statuit bella duobus
     ut quae carptim singula constent
     eadem nolint mixta iugari?
     An nulla est discordia ueris
     semperque sibi certa cohaerent,
     sed mens caecis obruta membris
     nequit oppressi luminis igne
     rerum tenues noscere nexus?
     Sed cur tanto flagrat amore
     ueri tectas reperire notas?
     Scitne quod appetit anxia nosse?
     Sed quis nota scire laborat?
     At si nescit, quid caeca petit?
     Quis enim quicquam nescius optet?
     Aut quis ualeat nescita sequi
     quoue inueniat? Quis reppertam
     queat ignarus noscere formam?
     An cum mentem cerneret altam
     pariter summam et singula norat,
     nunc membrorum condita nube
     non in totum est oblita sui
     summamque tenet singula perdens?
     Igitur quisquis uera requirit
     neutro est habitu; nam neque nouit
     nec penitus tamen omnia nescit,
     sed quam retinens meminit summam
     consulit alte uisa retractans,
     ut seruatis queat oblitas
     addere partes. –
     


4. [1] Tum illa: Vetus, inquit, haec est de prouidentia querela
M. que Tullio, cum diuinationem †distribuit† uehementer agitata
tibique ipsi res diu prorsus multumque quaesita, sed haudquaquam
ab ullo uestrum hactenus satis diligenter ac firmiter expedita.
[2] Cuius caliginis causa est quod humanae ratiocinationis motus
ad diuinae praescientiae simplicitatem non potest ammoueri; quae
si ullo modo cogitari queat, nihil prorsus relinquetur ambigui.
[3] Quod ita demum patefacere atque expedire temptabo, si prius
ea quibus moueris expendero.

[4] Quaero enim cur illam soluentium rationem minus efficacem
putes quae quia praescientiam non esse futuris rebus causam
necessitatis existimat nihil impediri praescientia arbitrii
libertatem putat. [5] Num enim tu aliunde argumentum futurorum
necessitatis trahis nisi quod ea quae praesciuntur non euenire
non possunt? [6] Si igitur praenotio nullam futuris rebus adicit
necessitatem, quod tu etiam paulo ante fatebare, quid est quod
uoluntarii exitus rerum ad certum cogantur euentum? [7] Etenim
positionis gratia, ut quid consequatur aduertas, statuamus nullam
esse praescientiam. [8] Num igitur, quantum ad hoc attinet, quae
ex arbitrio ueniunt ad necesitatem cogantur? – Minime. – [9]
Statuamus iterum esse, sed nihil rebus necessitatis iniungere;
manebit, ut opinor, eadem uoluntatis integra atque absoluta
libertas. [10] Sed praescienta, inquies, tametsi futuris
eueniendi necessitas non est, signum tamen est necessario ea esse
uentura. [11] Hoc igitur modo, etiam si praecognitio non
fuisset, necessarios futurorum exitus esse constaret; omne etenim
signum tantum quid sit ostendit, non uero efficit quod designat.
[12] Quare demonstrandum prius est nihil non ex necessitate
contingere, ut praenotionem signum esse huius necessitatis
appareat; alioquin si haec nulla est, ne illa quidem eius rei
signum poterit esse quae non est. [13] Iam uero probationem firma
ratione subnixam constat non ex signis neque petitis extrinsecus
argumentis sed ex conuenientibus necessariisque causis esse
ducendam.

[14] Sed qui fieri potest ut ea non proueniant quae futura esse
prouidentur? Quasi uero nos ea quae prouidentia futura esse
praenoscit non esse euentura credamus ac non illud potius
arbitremur, licet eueniant, nihil tamen ut euenirent sui natura
necessitatis habuisse. [15] Quod hinc facile perpendas licebit:
Plura etenim dum fiunt subiecta oculis intuemur, ut ea quae in
quadrigis moderandis atque flectendis facere spectantur aurigae,
atque ad hunc modum cetera. [16] Num igitur quicquam illorum ita
fieri necessitas ulla compellit? – Minime; frustra enim esset
artis effectus si omnia coacta mouerentur. – [17] Quae igitur cum
fiunt carent exsistendi necessitate eadem prius quam fiant sine
necessitate futura sunt. [18] Quare sunt quaedam euentura quorum
exitus ab omni necessitate sit absolutus. [19] Nam illud quidem
nullum arbitror esse dicturum, quod quae nunc fiunt prius quam
fierint euentura non fuerint. Haec igitur etiam praecognita
liberos habent euentus. [20] Nam sicut scientia praesentium rerum
nihil his quae fiunt ita praescientia futurorum nihil his quae
uentura sunt necessitatis importat. [21] Sed hoc, inquis, ipsum
dubitatur an earum rerum quae necessarios exitus non habent ulla
possit esse praenotio. [22] Dissonare etenim uidentur, putasque
si praeuideantur consequi necessitatem, si necessitas desit
minime praesciri, nihilque scientia comprehendi posse nisi
certum. [23] Quodsi quae incerti sunt exitus ea quasi certa
prouidentur, opinionis id esse caliginem non scientiae ueritatem;
aliter enim ac sese res habeat arbitrari ab integritate
scientiae credis esse diuersum.

[24] Cuius erroris causa quod omnia quae quisque nouit ex ipsorum
tantum ui atque natura cognosci aestimat quae sciuntur. [25]
Quod totum contra est; omne enim quod cognoscitur non secundum
sui uim sed secundum cognoscentium potius comprehenditur
facultatem. [26] Nam ut hoc breui liqueat exemplo, eandem
corporis rotunditatem aliter uisus aliter tactus agnoscit; ille
eminus manens totum simul iactis radiis intuetur, hic uero
cohaerens orbi atque coniunctus circa ipsum motus ambitum
rotunditatem partibus comprehendit. [27] Ipsum quoque hominem
aliter sensus, aliter imaginatio, aliter ratio, aliter
intellegentia contuetur. [28] Sensus enim figuram in subiecta
materia constitutam, imaginatio uero solam sine materia iudicat
figuram; [29] ratio uero hanc quoque transcendit speciemque ipsam
quae singularibus inest uniuersali consideratione perpendit.
[30] Intellegentiae uero celsior oculus exsistit; supergressa
namque uniuersitatis ambitum ipsam illam simplicem formam pura
mentis acie contuetur. [31] In quo illud maxime considerandum
est: nam superior comprehendendi uis amplectitur inferiorem,
inferior uero ad superiorem nullo modo consurgit. [32] Neque enim
sensus aliquid extra materiam ualet uel uniuersales species
imaginatio contuetur uel ratio capit simplicem formam; sed
intellegentia quasi desuper spectans concepta forma quae subsunt
etiam cuncta diiudicat, sed eo modo quo formam ipsam, quae nulli
alii nota esse poterat, comprehendit. [33] Nam et rationis
uniuersum et imaginationis figuram et materiale sensibile
cognoscit nec ratione utens nec imaginatione nec sensibus, sed
illo uno ictu mentis formaliter, ut ita dicam, cuncta
prospiciens. [34] Ratio quoque cum quid uniuersale respicit nec
imaginatione nec sensibus utens imaginabilia uel sensibilia
comprehendit. [35] Haec est enim quae conceptionis suae
uniuersale ita definit: homo est animal bipes rationale. [36]
Quae cum uniuersalis notio sit, tum imaginabilem sensibilemque
esse rem nullus ignorat quod illa non imaginatione uel sensu sed
in rationali conceptione considerat. [37] Imaginatio quoque,
tametsi ex sensibus uisendi formandique figuras sumpsit exordium,
sensu tamen absente sensibilia quaeque collustrat non sensibili
sed imaginaria ratione iudicandi. [38] Videsne igitur ut in
cognoscendo cuncta sua potius facultate quam eorum quae
cognoscuntur utantur? [39] Neque id iniuria; nam cum omne
iudicium iudicantis actus exsistat, necesse est ut suam quisque
operam non ex aliena sed ex propria potestate perficiat.

IV.

     Quondam Porticus attulit
     obscuros nimium senes,
     qui sensus et imagines
     e corporibus extimis
     credant mentibus imprimi,
     ut quondam celeri stilo
     mos est aequore paginae
     quae nullas habeat notas
     pressas figere litteras.
     Sed mens si propriis uigens
     nihil motibus explicat,
     sed tantum patiens iacet
     notis subdita corporum
     cassasque in speculi uicem
     rerum redit imagines,
     unde haec sic animis uiget
     cernens omnia notio?
     Quae uis singula perspicit
     aut quae cognita diuidit?
     Quae diuisa recolligit
     alternumque legens iter
     nunc summis caput inserit,
     nunc decedit in infima,
     tum sese referens sibi
     ueris falsa redarguit?
     Haec est efficiens magis
     longe causa potentior
     quam quae materiae modo
     impressas patitur notas.
     Praecedit tamen excitans
     ac uires animi mouens
     uiuo in corpore passio
     cum uel lux oculos ferit
     uel uox auribus instrepit.
     Tum mentis uigor excitus
     quas intus species tenet
     ad motus similes uocans
     notis applicat exteris
     introrsumque reconditis
     formis miscet imagines.
     


5. [1] Quodsi in corporibus sentiendis, quamuis afficiant
instrumenta sensuum forinsecus obiectae qualitates animique
agentis uigorem passio corporis antecedat, quae in se actum
mentis prouocet excitetque interim quiescentes intrinsecus
formas, si in sentiendis, inquam, corporibus animus non passione
insignitur, sed ex sua ui subiectam corpori iudicat passionem,
quanto magis ea quae cunctis corporum affectionibus absoluta sunt
in discernendo non obiecta extrinsecus sequuntur, sed actum suae
mentis expediunt! [2] Hac itaque ratione multiplices cognitiones
diuersis ac differentibus cessere substantiis. [3] Sensus enim
solus cunctis aliis cognitionibus destitutus immobilibus
animantibus cessit, quales sunt conchae maris quaeque alia saxis
haerentia nutriuntur; imaginatio uero mobilibus beluis, quibus
iam inesse fugiendi appetendiue aliquis uidetur affectus; [4]
ratio uero humani tantum generis est sicut intellegentia sola
diuini: quo fit ut ea notitia ceteris praestet quae suapte natura
non modo proprium sed ceterarum quoque notitiarum subiecta
cognoscit.

[5] Quid igitur, si ratiocinationi sensus imaginatioque
refragentur nihil esse illud uniuersale dicentes quod sese
intueri ratio putet? [6] Quod enim sensibile uel imaginabile est
id uniuersum esse non posse; aut igitur rationis uerum esse
iudicium nec quicquam esse sensibile aut, quoniam sibi notum sit
plura sensibus et imaginationi esse subiecta, inanem conceptionem
esse rationis, quae quod sensibile sit ac singulare quasi
quiddam uniuersale consideret. [7] Ad haec si ratio contra
respondeat se quidem et quod sensibile et quod imaginabile sit in
uniuersitatis ratione conspicere, illa uero ad uniuersitatis
cognitionem aspirare non posse quoniam eorum notio corporales
figuras non posset excedere, de rerum uero cognitione firmiori
potius perfectiorique iudicio esse credendum: in huius modi
igitur lite nos, quibus tam ratiocinandi quam imaginandi etiam
sentiendique uis inest, nonne rationis potius causam probaremus?

[8] Simile est quod humana ratio diuinam intellegentiam futura
nisi ut ipsa cognoscit non putat intueri. [9] Nam ita disseris:
Si qua certos ac necessarios habere non uideantur euentus ea
certo euentura praesciri nequeunt. [10] Harum igitur rerum nulla
est praescientia; quam si etiam in his esse credamus, nihil erit
quod non ex necessitate proueniat. [11] Si igitur uti rationis
participes sumus ita diuinae iudicium mentis habere possemus,
sicut imaginationem sensumque rationi cedere oportere iudicauimus
sic diuinae sese menti humanam summittere rationem iustissimum
censeremus. [12] Quare in illius summae intellegentiae cacumen si
possumus erigamur; illic enim ratio uidebit quod in se non
potest intueri: id autem est, quonam modo etiam quae certos
exitus non habent certa tamen uideat ac definita praenotio, neque
id sit opinio sed summae potius scientiae nullis terminis
inclusa simplicitas.

V.

     Quam uariis terras animalia permeant figuris!
     Namque alia extento sunt corpore pulueremque uerrunt
     continuumque trahunt ui pectoris incitata sulcum;
     sunt quibus alarum leuitas uaga uerberetque uentos
     et liquido longi spatia aetheris uolatu;
     haec pressisse solo uestigia gressibusque gaudent
     uel uirides campos transmittere uel subire siluas.
     Quae uariis uideas licet omnia discrepare formis,
     prona tamen facies hebetes ualet ingrauare sensus;
     unica gens hominum celsum leuat altius cacumen
     atque leuis recto stat corpore despicitque terras.
     Haec, nisi terrenus male desipis, ammonet figura:
     Qui recto caelum uultu petis exserisque frontem,
     in sublime feras animum quoque, ne grauata pessum
     inferior sidat mens corpore celsius leuato.
     


6. [1] Quoniam igitur, uti paulo ante monstratum est, omne quod
scitur non ex sua sed ex comprehendentium natura cognoscitur,
intueamur nunc quantum fas est quis sit diuinae substantiae
status, ut quaenam etiam scientia eius sit possimus agnoscere.
[2] Deum igitur aeternum esse cunctorum ratione degentium commune
iudicium est. [3] Quid sit igitur aeternitas consideremus; haec
enim nobis naturam pariter diuinam scientiamque patefacit. [4]
Aeternitas igitur est interminabilis uitae tota simul et perfecta
possessio. Quod ex collatione temporalium clarius liquet. [5]
Nam quicquid uiuit in tempore id praesens a praeteritis in futura
procedit nihilque est in tempore constitutum quod totum uitae
suae spatium pariter possit amplecti, sed crastinum quidem nondum
apprehendit hesternum uero iam perdidit; in hodierna quoque uita
non amplius uiuitis quam in illo mobili transitorioque momento.
[6] Quod igitur temporis patitur condicionem, licet illud, sicuti
de mundo censuit Aristoteles, nec coeperit umquam esse nec
desinat uitaque eius cum temporis infinitate tendatur, nondum
tamen tale est ut aeternum esse iure credatur. [7] Non enim totum
simul infinitae licet uitae spatium comprehendit atque
complectitur, sed futura nondum, transacta iam non habet. [8]
Quod igitur interminabilis uitae plenitudinem totam pariter
comprehendit ac possidet, cui neque futuri quicquam absit nec
praeteriti fluxerit, id aeternum esse iure perhibetur idque
necesse est et sui compos praesens sibi semper assistere et
infinitatem mobilis temporis habere praesentem. [9] Vnde non
recte quidam, qui cum audiunt uisum Platoni mundum hunc nec
habuisse initium temporis nec habiturum esse defectum hoc modo
conditori conditum mundum fieri coaeternum putant. [10] Aliud est
enim per interminabilem duci uitam, quod mundo Plato tribuit,
aliud interminabilis uitae totam pariter complexum esse
praesentiam, quod diuinae mentis proprium esse manifestum est.
[11] Neque deus conditis rebus antiquior uideri debet temporis
quantitate sed simplicis potius proprietate naturae. [12] Hunc
enim uitae immobilis praesentarium statum infinitus ille
temporalium rerum motus imitatur, cumque eum effingere atque
aequare non possit, ex immobilitate deficit in motum, ex
simplicitate praesentiae decrescit in infinitam futuri ac
praeteriti quantitatem, et cum totam pariter uitae suae
plenitudinem nequeat possidere, hoc ipso quod aliquo modo numquam
esse desinit illud quod implere atque exprimere non potest
aliquatenus uidetur aemulari alligans se ad qualemcumque
praesentiam huius exigui uolucrisque momenti, quae quoniam
manentis illius praesentiae quandam gestat imaginem, quibuscumque
contigerit id praestat ut esse uideantur. [13] Quoniam uero
manere non potuit, infinitum temporis iter arripuit eoque modo
factum est ut continuaret eundo uitam cuius plenitudinem
complecti non ualuit permanendo. [14] Itaque si digna rebus
nomina uelimus imponere, Platonem sequentes deum quidem aeternum,
mundum uero dicamus esse perpetuum.

[15] Quoniam igitur omne iudicium secundum sui naturam quae sibi
subiecta sunt comprehendit, est autem deo semper aeternus ac
praesentarius status, scientia quoque eius omnem temporis
supergressa motionem in suae manet simplicitate praesentiae
infinitaque praeteriti ac futuri spatia complectens omnia quasi
iam gerantur in sua simplici cognitione considerat. [16] Itaque
si praeuidentiam pensare uelis qua cuncta dinoscit, non esse
praescientiam quasi futuri sed scientiam numquam deficientis
instantiae rectius aestimabis. [17] Vnde non praeuidentia sed
prouidentia potius dicitur, quod porro a rebus infimis constituta
quasi ab excelso rerum cacumine cuncta prospiciat. [18] Quid
igitur postulas ut necessaria fiant quae diuino lumine
lustrentur, cum ne homines quidem necessaria faciant esse quae
uideant? [19] Num enim quae praesentia cernis aliquam eis
necessitatem tuus adit intuitus? Minime. [20] Atqui si est diuini
humanique praesentis digna collatio, uti uos uestro hoc
temporario praesenti quaedam uidetis ita ille omnia suo cernit
aeterno. [21] Quare haec diuina praenotio naturam rerum
proprietatemque non mutat taliaque apud se praesentia spectat
qualia in tempore olim futura prouenient. [22] Nec rerum iudicia
confundit unoque suae mentis intuitu tam necessarie quam non
necessarie uentura dinoscit, sicuti uos cum pariter ambulare in
terra hominem et oriri in caelo solem uidetis, quamquam simul
utrumque conspectum tamen discernitis et hoc uoluntarium illud
esse necessarium iudicatis. [23] Ita igitur cuncta dispiciens
diuinus intuitus qualitatem rerum minime perturbat apud se quidem
praesentium ad condicionem uero temporis futurarum. [24] Quo fit
ut hoc non sit opinio sed ueritate potius nixa cognitio, cum
exstaturum quid esse conoscit quod idem exsistendi necessitate
carere non nesciat.

[25] Hic si dicas quod euenturum deus uidet id non euenire non
posse, quod autem non potest non euenire id ex necessitate
contingere, meque ad hoc nomen necessitatis adstringas, fatebor
rem quidem solidissimae ueritatis, sed cui uix aliquis nisi
diuini speculator accesserit. [26] Respondebo namque idem futurum
cum ad diuinam notionem refertur necessarium, cum uero in sua
natura perpenditur liberum prorsus atque absolutum uideri. [27]
Duae sunt etenim necessitates, simplex una, ueluti quod necesse
est omnes homines esse mortales, altera condicionis, ut si
aliquem ambulare scias eum ambulare necesse est. [28] Quod enim
quisque nouit id esse aliter ac notum est nequit, sed haec
condicio minime secum illam simplicem trahit. [29] Hanc enim
necessitatem non propria facit natura sed condicionis adiectio;
nulla enim necessitas cogit incedere uoluntate gradientem,
quamuis eum tum cum graditur incedere necessarium sit. [30] Eodem
igitur modo, si quid prouidentia praesens uidet, id esse necesse
est tametsi nullam naturae habeat necessitatem. [31] Atqui deus
ea futura quae ex arbitrii libertate proueniunt praesentia
contuetur; haec igitur ad intuitum relata diuinum necessaria
fiunt per condicionem diuinae notionis, per se uero considerata
ab absoluta naturae suae libertate non desinunt. [32] Fient
igitur procul dubio cuncta quae futura deus esse praenoscit, sed
eorum quaedam de libero proficiscuntur arbitrio, quae quamuis
eueniant exsistendo tamen naturam propriam non amittunt qua prius
quam fierent etiam non euenire potuissent.

[33] Quid igitur refert non esse necessaria, cum propter diuinae
scientiae condicionem modis omnibus necessitatis instar eueniet?
[34] Hoc scilicet quod ea quae paulo ante proposui, sol oriens et
gradiens homo, quae dum fiunt non fieri non possunt, eorum tamen
unum prius quoque quam fieret necesse erat exsistere, alterum
uero minime; [35] ita etiam, quae praesentia deus habet dubio
procul exsistent, sed eorum hoc quidem de rerum necessitate
descendit illud uero de potestate facientium. [36] Haud igitur
iniuria diximus haec si ad diuinam notitiam referantur
necessaria, si per se considerentur necessitatis esse nexibus
absoluta, sicuti omne quod sensibus patet si ad rationem referas
uniuersale est, si ad se ipsa respicias singulare.

[37] Sed si in mea, inquies, potestate situm est mutare
propositum, euacuabo prouidentiam, cum quae illa praenoscit forte
mutauero. [38] Respondebo propositum te quidem tuum posse
deflectere, sed quoniam et id te posse et an facias quoue
conuertas praesens prouidentiae ueritas intuetur diuinam te
praescientiam non posse uitare, sicuti praesentis oculi effugere
non possis intuitum quamuis te in uarias actiones libera
uoluntate conuerteris. [39] Quid igitur, inquies, ex meane
dispositione scientia diuina mutabitur, ut cum ego nunc hoc nunc
illud uelim illa quoque noscendi uices alternare uideatur? [40]
Minime. Omne namque futurum diuinus praecurrit intuitus et ad
praesentiam propriae cognitionis retorquet ac reuocat; nec
alternat, ut aestimas, nunc hoc nunc aliud praenoscendi uice, sed
uno ictu mutationes tuas manens praeuenit atque complectitur.
[41] Quam comprehendendi omnia uisendique praesentiam non ex
futurarum prouentu rerum sed ex propria deus simplicitate
sortitus est. [42] Ex quo illud quoque resoluitur quod paulo ante
posuisti, indignum esse si scientiae dei causam futura nostra
praestare dicantur. [43] Haec enim scientiae uis praesentaria
notione cuncta complectens rebus modum omnibus ipsa constituit,
nihil uero posterioribus debet.

[44] Quae cum ita sint, manet intemerata mortalibus arbitrii
libertas nec iniquae leges solutis omni necessitate uoluntatibus
praemia poenasque proponunt. [45] Manet etiam spectator desuper
cunctorum praescius deus uisionisque eius praesens semper
aeternitas cum nostrorum actuum futura qualitate concurrit bonis
praemia malis supplicia dispensans. [46] Nec frustra sunt in deo
positae spes precesque, quae cum rectae sunt inefficaces esse non
possunt. [47] Auersamini igitur uitia, colite uirtutes, ad
rectas spes animum subleuate, humiles preces in excelsa
porrigite. [48] Magna uobis est, si dissimulare non uultis,
necessitas indicta probitatis cum ante oculos agitis iudicis
cuncta cernentis.
