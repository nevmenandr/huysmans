
 	

        De unitate et uno

---------------------------------------------------------
Unitas est qua unaquaeque res dicitur esse una: sive enim sit simplex, 
sive composita, sive spiritualis, sive corporea, res unitate una est, nec 
potest esse una nisi unitate, sicut alba nisi albedine, nec quanta nisi 
quantitate. Non solum autem unitate una est, sed etiam tandiu est quidquid 
id quod est, quandiu in se unitas est. Cum autem desinit esse unum, desinit 
esse id quod est; unde est hoc: Quidquid est, ideo est quod unum est, quod 
sic ostenditur. Omne enim esse ex forma est in rebus creatis, sed nullum 
esse ex forma est, nisi cum forma materiae unita est. Esse enim non est 
nisi ex conjunctione formae cum materia. Unde philosophi dicunt illud describentes: 
Esse est existentia formae in materia.
---------------------------------------------------------
Cum autem forma materiae unitur, ex conjunctione utriusque necessario aliquid 
unum constituitur. In qua constitutione illud unum non permanet, nisi quandiu 
unitas formam cum materia tenet. Sed destructio rei non est aliud quam 
separatio formae a materia; sed separatio et unitio contraria sunt, igitur 
separatione si res destruitur, profecto in suo esse non nisi unitate conservatur. 
Unitio autem non fit nisi ab unitate qua est, ab unitione quod erat unum 
dissolvitur. Soluta autem unione, destruitur essentia ejus, quod ex earum 
unitione provenerat, et fit non unum. Quapropter sicut unitate res ad esse 
ducitur, sic et in illo esse custoditur. Unum esse et unum
---------------------------------------------------------
inseparabiliter comitantur se, et videntur simul natura, quia enim creator 
unus est, ideo rebus quas condidit hoc in munere dedit, ut unaquaeque esset 
etiam una. Ac per hoc ex quo res habet esse, una est: ideo motus substantiarum 
est ad unum, et propter unum, et nihil eorum quae sunt appetit esse, sed 
omnia sicut appetunt. Habere autem esse non possunt nisi unum, ideo omnia 
ad unum tendunt. Unitas enim est quae unit omnia, et tenet omnia diffusa 
in omnibus quae sunt. Quapropter quia materia non habet esse nisi per unionem 
sui cum forma, forma autem non tenet unitatem cum materia, nisi unitas 
sit, ideo materia eget unitate ad uniendum se, et de natura sua
---------------------------------------------------------
habet multiplicari, dividi et spargi. Unitas vero retinet, unit et colligit, 
ac per haec ne materia dividatur et spargatur, necesse est ut ab unitate 
retineatur. Quidquid autem per se non unitur, per se utique spargitur, 
quia omnis quae facit aliquam rem contrariam agenti, facit contrariam factae 
rei. Contrariorum enim contrarii sunt effectus: quia unitas facit unum, 
profecto materia facit divisionem, ac per hoc unitas per se retinet materiam. 
Sed quidquid per se retinet, non potest facere separationem. Forma ergo 
existens in materia est quae perficit et custodit essentiam cujuslibet 
rei. Unitas est descendens a prima unitate quae creavit eam. Prima enim 
et una unitas, quae est
---------------------------------------------------------
unitas sibiipsi, creavit aliam unitatem quae est infra eam. Sed quia omne 
creatum diversum est a quo creatum, profecto creata unitas a creante omnino 
diversa esse debuit, et quasi opposita. Sed quia creatrix unitas non habet 
principium neque finem, nec permutationem, nec diversitatem, ideo creatae 
unitati accidit multiplicitas, diversitas, et mutabilitas, ita ut in quadam 
materia sit habens principium, ut in generatis, et finem, in quodam vero 
ut in creatis principium et finem, quia in quibusdam subjacet permutationi 
et corruptioni. In quibusdam enim materia est subtilis, simplex, remota 
a contrarietate et separatione, perficitur autem ei unitas et unitur cum 
ea sicut haec et illa. Sicut non divisibile in actu, sicut
---------------------------------------------------------
in coelestibus corporibus, in quibusdam unitas a materia inseparabilis 
est, et ideo carent fine, quia perpetua sunt. In quibus vero materia fuerit 
spissa, debilis non adaequatur eis unitas, sed debilitatur in uniendo eorum 
essentiam, et ob hoc dissolvitur essentia eorum, quia non retinetur ab 
unitate sicut in generatis quae habent principium et finem. Quanto enim 
unaquaeque unitas propinquior fuerit primae et verae unitati, tanto materia 
formata per illam erit magis una et simplex; et e converso, quanto remotior 
fuerit a prima unitate, tanto erit multiplicior et compositior, et ob hoc 
unitas quae duxit ad esse materiam intelligentiae est magis una, et simplex, 
et
---------------------------------------------------------
non multiplex, nec divisibilis essentialiter; sed si divisibilis est, hoc 
siquidem accidentaliter est, et ideo haec unitas simplicior, et magis una 
est omnibus unitatibus quae ducunt ad esse caeteras substantias, eo quod 
immediate adhaeret primae unitati quae creavit eam. Sed quia unitas subsistens 
in materia intelligentiae est unitas simplicitatis, ideo necessario unitas 
subsistens in materia animae, quia infra eam est, crescit et multiplicatur, 
et accidit ei mutatio et diversitas, et sic paulatim descendendo a superiori 
per unum gradum materiae inferior unitas augetur et multiplicatur quousque 
pervenietur ad materiam quae sustinet quantitatem, scilicet, substantiam 
hujus,
---------------------------------------------------------
quae quia a prima unitate remotissima est, et propter spissitudinem crassitudine 
sua opposita substantiae superiori quae est subtilis et simplex, quoniam 
illa est subjectum principii et initii unitatis. Finis vero multum distat 
a principio, quoniam finis non est dictus nisi defectus virtutis principii 
et terminus, unde secundum descensum unitatis a superiore ad inferius fit 
degeneratio, sive simplicitatis et minorationis suae virtutis, ad similitudinem 
aquae quae in ortu suo subtilis et clara nascitur, sed paulatim deorsum 
fluens in paludibus et stagnis inspissatur et obscuratur: sic paulatim 
variatur unitas propter varietatem materiae quae sustinet eam; nam quia 
aliquid est materiae,
---------------------------------------------------------
spirituale et aliquid corporale, est aliquid ejus purum et lucidum et aliquid 
ejus spissum et obscurum, et hoc propter quantitatem, ejus partes in aliquibus 
sunt rariores, ut in aere; in aliquibus vero strictiores, ut in lapide. 
Ideo unaquaeque res materiae, secundum gradum suae elongationis, a prima 
unitatis origine recipit unitatem, quae dignior est ex sua aptitudine: 
inde est quod videmus partes ignis nimis unitas, simplices et aequales 
adeo, quod forma ejus videtur una, non habens in se diversitatem. Partes 
vero aeris et aquae invenimus magis diversificatas et separatas, adeo quod 
partes eorum et unitates discerni possunt. In duris autem corporibus et 
spissis unitatis jam major diversitas et obscuritas est. Quia igitur materia 
in supremis formata est intelligentiae
---------------------------------------------------------
forma, et forma rationalis animae, deinde postea forma animae sensibilis, 
deinde forma animae vegetabilis, deinde forma naturae, ad ultimum autem 
finis est forma corporis, hic non accidit ex diversitate virtutis agentis, 
sed ex aptitudine materiae suscipientis. Forma enim est quasi lumen, eo 
quod sicut per lumen res videtur, sic per formam cognitio et scientia rei 
habetur, non per materiam; sed hoc lumen in quibusdam est clarius, in quibusdam 
obscurius, prout materia cui infunditur forma est clarior et obscurior. 
Quo enim materia fuerit sublimior, fit subtilior et penetratur tota a lumine, 
et ideo substantia ipsa sapientior et perfectior, sicut intelligentia et 
rationalis anima. Et e converso quo materia fuerit inferior, fit spissior, 
et obscurior, et non ita
---------------------------------------------------------
penetratur a lumine, quo materia magis descendit, sicut jam supra dictum 
est, constringitur, et spissatur et corpulentatur, et partes ejus mediae 
prohibent ultimas perfecte penetrari a lumine. Non enim est possibile ut 
tantum luminis penetret secundam, quantum primam, nec ad tertiam tantum 
luminis perveniat quantum ad mediam, et sic paulatim donec pervenietur 
usque ad partem materiae infimam. Quae quia remotissima est a fonte luminis, 
lumen debilitatur in illa, nec tamen hoc, sicut dictum est, propter lumen 
in se, sed propter multam debilitatem et obscuritatem materiae in se. Quemadmodum 
lumen solis, cum admiscetur tenebroso aeri, non est illius virtutis cujus 
est admistum claro aeri; vel quemadmodum pannus albus tenuissimus cum induitur 
a
---------------------------------------------------------
corpore nigro occultatur candor ejus propter abundantiam nigredinis; vel 
quemadmodum si tres vel plures fenestrae vitreae una post aliam recte contra 
radium solis disponantur in ordine, constat siquidem quod secunda minus 
recipit luminis quam prima, et tertia minus quam secunda; et sic usque 
ad ultimam fit defectus luminis non propter lumen in se, sed propter elongationem 
fenestrae vitreae a lumine: ita ut lumen formae unitatis quod infusum est 
materiae descendendo fiat debile et obscurum, ita primum ejus multum discrepet 
a medio, et medium ab ultimo, et propter hanc diversitatem formae unitatis, 
non uno modo, sed pluribus, dicitur aliquid ab unitate unum. Unum enim 
aliud est essentiae simplicitate
---------------------------------------------------------
unum, ut Deus; aliud simplicium cognitione unum, ut angelus et anima, quorum 
unumquodque est unum conjunctione materiae et formae. Aliud est continuitate 
unum, ut arbor et petra. Aliud est compositione unum, ut ex multis tabulis 
una arca, vel ex multis parietibus una domus. Alia dicuntur unum aggregatione, 
ut populus, grex, congeries lapidum, vel acervus tritici. Alia dicuntur 
praepositione unum ut rector navis, et gubernator civitatis dicuntur unum, 
similitudine officii. Alia dicuntur unum accidente, ut diversa subjecta 
ejusdem qualitatis dicuntur unum in ea qualitate, sicut nix et cygnus unum 
sunt albedine. Alia dicuntur unum numero, ut diversa accidentia quae eidem 
subjecto insunt dicuntur unum numero, id est in numerando, ut hoc dulce, 
et hoc
---------------------------------------------------------
ceruleum, vel hoc longum, vel hoc latum. Alia dicuntur unum ratione, sed 
hoc duobus modis, quia ratione consortii, ut ens, intellectus et res, aliquid 
et vocabulum unum genus; vel ratione unius sacramenti, ut spiritus, aqua 
et sanguis dicuntur unum. Alia dicuntur natura unum, ut participatione 
speciei plures homines unus. Alia dicuntur unum natione vel lingua, ut 
multi homines dicuntur una gens vel una tribus. Alia dicuntur unum more, 
sed hoc duobus modis, vel quia secundum consensum virtutis et dilectionis, 
ut multitudinis credentium erat cor unum et anima. Vel secundum consensum 
ejusdem vitii plures homines dicuntur unum, ut qui adhaeret meretrici unum 
corpus efficitur. Sic omnia unitatem appetunt, ut etiam ea multa sunt quae 
unum dici
---------------------------------------------------------
volunt. Quaecunque enim sunt idem quod sunt ut vera unitate esse nituntur, 
ut eam simulando nituntur. Quidquid enim vel est unum, vel est plura. Pluralitas 
autem non est nisi ex aggregatione unitatum; quae unitates si sunt disgregatae, 
faciunt multitudinem; sin vero fuerint continuae in materia, faciunt magnitudinem. 
Quapropter inter unitates quantitatis discretae et unitates quantitatis 
continuae subsistentis in materia nihil interest, quia illae disgregatae 
sunt et illae continuae. Continuum genus non est nisi ex discreto, quia 
intellectus continuitatis non est in continuo, nisi continuatio disgregatorum. 
At propter hoc necesse est ut continua quantitas non adveniat in substantia 
nisi ex unitatibus. Quando enim partem quantitatis signaveris, necesse 
est ut sit
---------------------------------------------------------
unum vel plura. Sed omnis pluralitas (ut dictum est) ex unitatibus est. 
Unde aperte datur intelligi quod discretae et continuae quantitatis radix 
una est, eo quod composita sunt ex una re, et resolvuntur ad unum. Et etiam 
quia corporis partes quo magis fuerint sibi conjunctae et constrictae, 
ipsum corpus erit spissius et magis quantum, ut lapidis; et e converso 
quo magis fuerint partes corporis dissolutae et latae, ipsum erit subtilius 
et levius et minus quantum, ut aer. Verum est igitur quod continua quantitas 
non venit in substantiam, nisi ex conjunctione et constructione unitatum 
in illa. Unitas igitur est qua unaquaeque res una est, et est id quod est.


  