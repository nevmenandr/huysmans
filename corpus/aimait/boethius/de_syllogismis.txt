LIBER PRIMVS  

1. [1] Cum in omnibus philosophiae disciplinis ediscendis atque
tractandis summum in vita positum solamen existimem, tum
iocundius, et veluti cum quodam fructu etiam laboris arripio quae
tecum communicanda compono. Nam et si ipsa speculatio veritatis
sua quadam specie sectanda est, fit tamen amabilior cum in
commune deducitur. Nullum enim bonum est quod non pulchrius
elucescat, si plurimorum notitia comprobetur; namque alias
taciturnitate compressum et iam iamque silentio periturum, latius
efflorescit et ab oblivionis interitu scientium participatione
defenditur. [2] Fit quoque iocundior disciplina, cum inter
eiusdem sapientiae conscios iubet esse sapientem: quod si
accedat, ut tecum mihi nunc res est, ea quae sponte iocunda sunt
in amicitiae participationem deduci, necesse est studii
suavitatem quodam veluti dulcissimo caritatis sapore condiri. Nam
cum id in se optineat amicitia proprium munus, ut nolit habere
solitarias cogitationes, tunc quod honeste quisque cogitat, nulli
promptius, nisi quem diligit, confitetur. Quo factum est ut,
etiam si immensus labor coepto operi viam negabat, animus tamen
ad efficiendum quod aggressus fuerat tui contemplatione
sufficeret. [3] Quid enim magnum studiosus tui amor efficeret, si
intra facilitatis terminos constitisset? Quod igitur apud
scriptores quidem Graecos perquam rarissimos strictim atque
confuse, apud Latinos vero nullos repperi, id tuae scientiae
dedicatum noster etsi diuturnus, coepti tamen efficax labor
excoluit. Nam cum categoricorum syllogismorum plenissime notitiam
percepisses,de hypotheticis syllogismis saepe quaerebas, in
quibus nihil est ab Aristotele conscriptum. Theophrastus vero,
vir omnis doctrinae capax, rerum tantum summas exsequitur;
Eudemus latiorem docendi graditur viam, sed ita ut veluti quaedam
seminaria sparsisse, nullum tamen frugis videatur extulisse
proventum. [4] Nos igitur, quantum ingenii viribus et amicitiae
tuae studio sufficimus, quae ab illis vel dicta breviter vel
funditus omissa sunt, elucidanda diligenter et subtiliter
persequenda suscepimus; in qua re superatae difficultatis
praemium fero, si tibi munus implesse videar amicitiae, etsi non
videar satisfecisse doctrinae. Vale.

Omnis syllogismus certis et convenienter positis propositionibus
continetur. Propositio vero omnis aut categorica est, quae
praedicativa dicitur, aut hypothetica, quae conditionalis
vocatur. [5] Praedicativa est in qua aliquid de alio praedicatur
hoc modo: «homo animal est», hic enim animal de homine
praedicatum est; hypothetica est quae cum quadam conditione
denuntiat esse aliquid si fuerit aliud, veluti cum ita dicimus:
«si dies est, lux est». Hypotheticae autem propositiones ex
categoricis constant, ut paulo posterius apparebit, quo fit ut
syllogismus quidem, qui ex categoricis propositionibus iunctus
est,categoricus appelletur, id est praedicativus, qui vero ex
hypotheticis propositionibus constat, dicatur hypotheticus, id
est conditionalis. Vt igitur horum syllogismorum differentia
pervideatur, spectanda prius est eorum in propositionum natura
discretio. [6] Videtur enim in aliquibus propositionibus nihil
differre praedicativa propositio a conditionali, nisi tantum
quidem orationis modo; velut si quis ita proponat: «homo animal
est»,id si ita rursus enuntiet: «si homo est, animal est», hae
propositiones orationis quidem modo diversae sunt, rem vero non
videntur significasse diversam. Primum igitur dicendum est quod
praedicativa propositio vim suam non in conditione, sed in sola
praedicatione constituit, in conditionali vero consequentiae
ratio ex conditione suscipitur. Rursus praedicativa simplex est
propositio, conditionalis vero esse non poterit, nisi ex
praedicativis propositionibus coniungatur, ut cum dicimus: «si
dies est, lux est», «dies est», atque «lux est», duae sunt
praedicativae, id est simplices propositiones. [7] Ad hoc illud
est, quo maxime declaratur utrarumque proprietas, quod
praedicativa quidem propositio habet unum terminum subiectum,
alterum praedicatum; et id quod in praedicativa propositione
subicitur, illius suscipere nomen videtur quod in eadem
propositione praedicatur hoc modo, ut cum dicimus: «homo animal
est», «homo» subiectum est, «animal» praedicatum, et homo
animalis suscipit nomen, cum ipse homo animal esse proponitur.

2. [1]At in his propositionibus quae conditionales dicuntur non
est idem praedicationis modus; neque enim omnino alterum de
altero praedicatur, sed id tantum dicitur esse alterum, si
alterum fuerit, veluti cum dicimus: «si peperit, cum viro
concubuit». Non enim tunc dicitur ipsum peperisse id esse quod
est cum viro concumbere, sed id tantum proponitur quod partus
numquam esse potuisset nisi fuisset cum viro concubitus. Quod si
quando in una eademque propositionum proprietas incurrerit, tunc
secundum modum enuntiatae propositionis intelligendi ratio
variabitur hoc modo. Nam cum dicimus: «homo animal est»,
propositionem facimus praedicativam; at si ita proponamus: «si
homo est, animal est», in conditionalem vertitur enuntiationem.
[2] In praedicativa igitur id spectabimus quod ipse homo animal
sit, id est nomen in se suscipiat animalis, in conditionali vero
illud intellegimus, quod si fuerit aliqua res quae homo esse
dicatur, necesse sit aliquam rem esse quae animal nuncupetur.
Itaque praedicativa propositio rem quam subicit praedicatae rei
suscipere nomen declarat; conditionalis vero propositionis haec
sententia est, ut ita demum sit aliquid, si fuerit alterum,
etiamsi neutrum alterius nomen excipiat. Ita igitur
propositionibus disgregatis ex enuntiationum proprietate
syllogismi quoque vocabulum perceperunt, ut alii dicantur
praedicativae alii conditionales. [3] Nam in quibus propositiones
praedicativae sunt, eos praedicativos syllogismos vocamus, in
quibus vero hypothetica propositio prima est (potest namque et
assumptio et conclusio esse praedicativa), hi tantum per unius
hypotheticae propositionis naturam hypothetici et conditionales
dicuntur. At de simplicibus quidem, id est praedicativis
syllogismis, duobus libellis explicuimus, quos de eorum
institutione confecimus. Post simplicium vero syllogismorum
disputationem, ordo est ut de non simplicibus disseramus. Non
simplices autem syllogismi sunt qui hypothetici dicuntur, quos
latino nomine conditionales vocamus. [4] Non simplices vero
dicuntur quoniam ex simplicibus constant, atque in eosdem ultimos
resolvuntur, cum praesertim primae eorum propositiones vim
propriae consequentiae ex categoricis, id est simplicibus,
capiant syllogismis. Namque prima propositio hypothetici
syllogismi, si dubitetur an vera sit, praedicativa conclusione
demonstrabitur. Assumptio vero in pluribus modis talium
syllogismorum praedicativa esse perspicitur,itemque conclusio,
velut cum dicimus : «si dies est, lucet; atqui dies est». Haec
assumptio praedicativa est, et, si quaeratur,praedicativo
probabitur syllogismo; «lucet» igitur consecuta rursus est
praedicativa conclusio. [5] Super haec omnis conditionalis
propositio ex praedicativis (ut dictum est) iungitur; quod si ex
his et fidem capiunt, et ordinem partium sortiuntur, necesse est
categoricos syllogismos hypotheticis vim conclusionis ministrare.
Sed quoniam de hypotheticis loquimur, quid significet hypothesis
praedicendum est. Hypothesis namque, unde hypothetici syllogismi
accepere vocabulum, duobus (ut Eudemo placet) dicitur modis: aut
enim tale adquiescitur aliquid per quamdam inter se
consentientium conditionem, quod fieri nullo modo possit, ut ad
suum terminum ratio perducatur; aut in conditione posita
consequentia vi coniunctionis vel disiunctionis ostenditur. [6]
Ac prioris quidem propositionis exemplum est, veluti cum res
omnes corporales materiae formaeque concursu subsistere
demonstramus. Tunc enim quod per rerum naturam fieri non potest,
ponimus, id est omnem formae naturam a subiecta materia, si non
re, saltem cogitatione separamus; et quoniam nihil ex rebus
corporeis reliquum fit, demonstratum atque ostensum putamus
eisdem convenientibus corporalium rerum substantiam confici,
quibus a se disiunctis ac discedentibus interimatur. In hoc
igitur exemplo posita consentiendi conditione, ut id paulisper
fieri intelligatur quod fieri non potest, id est ut formae a
materia separentur, quid consequatur intendimus, perire scilicet
corpora, ut eadem ex iisdem consistere comprobemus. [7] Nam
quoniam interitus corporalium rerum consequitur, iure dicimus res
omnes corporeas forma materiaque constare.Sed hae quidem
huiusmodi propositiones quae ex consentientium conditione
proveniunt, nihil his differunt quas simplices Categoricae
Institutionis primi libri tractatus ostendit; quae vero a
simplicibus differunt illae sunt, quando aliquid dicitur esse vel
non esse, si quid vel fuerit vel non fuerit.

3. [1] Hae semper cum coniunctionibus proponuntur, ut cum
dicimus: «si homo est, animal est», «si ternarius est, impar
est»,vel caetera huius modi. Haec enim ita proponuntur, ut si
quodlibet illud fuerit, aliud consequatur. Vel cum dicimus : «si
homo est, equus non est», rursus haec eodem modo proponitur in
negatione, quo superior in affirmatione proponebatur; hic enim
dicitur: «si hoc est, illud non est»; et ad hunc modum caeterae.
Possunt autem aliquando etiam hoc enuntiari modo:«cum hoc sit,
illud est», veluti cum dicimus : «cum homo est,animal est», vel:
«cum homo est, equus non est»; quae enuntiatio propositionis
eiusdem potestatis est cuius ea quae hoc modo proponitur: «si
homo est, animal est», «si homo est, equus non est». [2] Fiunt
vero propositiones hypotheticae etiam per disiunctionem ita: «aut
hoc, aut illud est». Nec eadem videri debet haec propositio quae
superior, quae sic enuntiatur:«si hoc est, illud non est»; haec
enim non est per disiunctionem, sed per negationem. Negatio vero
omnis infinita est, atque ideo et in contrariis, et in
contrariorum medietatibus, et in disparatis fieri potest
(disparata autem voco, quae tantum a se diversa sunt, nulla
contrarietate pugnantia, veluti terra, ignis, vestis, et
caetera). [3] Nam «si album est, nigrum non est»; «si album est,
rubrum non est»; «si disciplina est, homo non est»; at in ea quae
disiunctione fit, alteram semper poni necesse est hoc modo: «aut
dies est, aut nox est»; quod si cuncta ea quae per negationem
dici convenit ad disiunctionem transferamus, ratio non procedit.
Quid enim si quis dicat «aut album est, aut nigrum», «aut album
est, aut rubrum», «aut disciplina est, aut homo»? fieri enim
potest ut nihil horum sit. Igitur quoniam per disiunctionem
propositio in certis tantum rebus in quibus alterum eorum evenire
necesse est ponitur, haec autem per negationem separatio in
omnibus etiam his quae suam invicem naturam non perimunt poni
potest, aperta ratione discreta est. [4] Omnis igitur hypothetica
propositio vel per conexionem fit (per conexionem vero illum
quoque modum qui per negationem fit esse pronuntio), vel per
disiunctionem; uterque enim modus ex simplicibus propositionibus
comparatur. Simplices autem propositiones sunt quas praedicativas
primo Institutionis Categoricae libro diximus. Haec vero sunt
cum aliquid de aliquo praedicatur, vel affirmando, vel negando,
ut: «dies est, lux est». At si his media conditio interveniat,
fiet: «si dies est, lux est», fitque una hypothetica propositio
ex duabus categoricis iuncta. [5] Sed quoniam omnis simplex
propositio vel affirmativa est vel negativa, quatuor modis per
conexionem fieri hypotheticae propositiones possunt, aut enim ex
duabus affirmativis, aut ex duabus negativis, aut ex affirmativa
et negativa, aut ex negativa et affirmativa. Harum omnium exempla
subdenda sunt, quo id quod dicimus clarius innotescat. Ex duabus
affirmativis: «si dies est, lux est»; ex duabus negativis: «si
non est animal, non est homo»; ex affirmativa et negativa: «si
dies est, nox non est»; ex negativa et affirmativa: «si dies non
est, nox est». [6] Sed quoniam dictum est idem significare «si»
coniunctionem et «cum», quando in hypotheticis propositionibus
ponitur, duobus modis conditionales fieri possunt: uno secundum
accidens, altero ut habeant aliquam naturae consequentiam.
Secundum accidens hoc modo, ut cum dicimus: «cum ignis calidus
sit, coelum rotundum est». Non enim quia ignis calidus est,
coelum rotundum est, sed id haec propositio designat, quia quo
tempore ignis calidus est, eodem tempore coelum quoque rotundum
est. Sunt autem aliae quae habent ad se consequentiam naturae;
harum quoque duplex modus est, unus cum necesse est consequi, ea
tamen ipsa consequentia non per terminorum positionem fit; alius
vero cura fit consequentia per terminorum positionem. Ac prioris
quidem modi exemplum est, ut ita dicamus: «cum homo sit, animal
est» ; non enim idcirco animal est quia homo est, sed fortasse a
genere principium ducitur, magisque essentiae causa ex
universalibus trahi potest, ut idcirco sit homo quia animal est.
Causa enim speciei genus est. At qui dicit: «cum homo sit, animal
est», rectam ac necessariam consequentiam facit, per terminorum
vero positionem talis consequentia non procedit. Sunt autem aliae
hypotheticae propositiones in quibus et consequentia necessaria
reperitur, et ipsius consequentiae causare terminorum positio
facit, hoc modo: «si terrae fuerit obiectus, defectio lunae
consequitur». Hic enim consequentia rata est, et idcirco defectio
lunae consequitur, quia terrae intervenit obiectus. Istae igitur
sunt propositiones certae atque utiles ad demonstrationem.

4. [1] Partimur autem propositiones hypotheticas in suas ac
simplices propositiones, et primam quidem, cui coniunctio
praeponitur, praecedentem dicimus, secundam vero consequentem, ut
in hac: «si dies est, lux est», praecedentem dicimus eam quae
dicit: «si dies est», consequentem vero partem: «lux est». In
disiunctivis vero propositionibus ordo enuntiandi praecedentem
vel consequentem facit, ut: «aut dies est, aut nox est»; nam quae
prima proponitur praecedens, quae posterior consequens
appellatur. Ac de partibus quidem hypotheticarum propositionum
ista sufficiunt. Illud nunc expediendum videtur, quod etiam ab
Aristotele dicitur. [2] Idem cum sit et non sit, non necesse est
idem esse, veluti cum sit a, si idcirco necesse est esse b, idem
a si non sit, non necesse est esse b, idcirca quoniam non est a.
Ad huiusmodi vero rei demonstrationem impossibilitatis diffinitio
praemittenda est, quae est huiusmodi. Impossibile est quo posito
aliquid falsum atque impossibile comitatur, eo nomine quod
impossibile primitus propositum fuit. Sit igitur positum, cum sit
a, esse b, id est hanc inter a atque b esse consequentiam, ut si
concessum fuerit esse a, necesse sit concedere esse b. Itaque
proponatur: «si a est, b est»; dico quia si a non fuerit, non
necesse est esse b. [3] Ac primum quae sit propositionum
consequentia consideremus. Si enim fuerit tale coniunctum, ut si
sit a, etiam b esse necesse sit, si b non fuerit, a non esse
necesse est; quod tali demonstratione cognoscitur. Si sit a,
necesse sit esse b; dico quia si b non sit, a non erit. Ponatur
enim non esse b, et sit si fieri potest a. Sed dictum est, si sit
a, necessario concedi esse b. Cum igitur sit b, non erit b: nam
quia ponimus non esse b, non erit b, quia vero ponimus esse a,
erit b; erit igitur b ac non erit, quod fieri non potest .
Impossibile est igitur non esse b et esse; et demonstratione
quidem firma sic utimur. [4] Exemplo vero id clarius innotescet.
Nam si homo est animal est; si non est animal, non est homo; non
vero si homo non fuerit, animal non est, multa enim sunt animalia
quae homines non sunt. Itaque in consequentia propositionis
coniunctae, si est primum, secundum esse necesse est, si secundum
non fuerit, non erit primum; at vero si primum non fuerit, non
necesse est ut non sit secundum, nec vero necesse est ut sit. Id
enim demonstrandum esse dudum nobis propositum fuit. Sit enim a,
idque cum sit, necesse sit esse b: dico quia si non fuerit a, non
necesse est esse b; nec id dico quoniam si non fuerit a, necesse
est non esse b, sed tantum non necesse est esse b. [5] Nam quia
paulo ante demonstratum est, si b non fuerit, necessario non esse
a, si eundem b terminum non esse contingerit, non erit a. Sed si
cum non sit a, necesse est esse b, idem b ex necessitate erit,
ac non erit: nam quia b terminum non esse contingit, non erit;
quia vero, si a non fuerit, b esse necesse est, erit. Idem igitur
b terminus erit ac non erit, quod est impossibile. Ex his igitur
demonstratum esse arbitror, in coniuncta hypothetica
propositione, si sit primum consequi ut sit secundum; si non sit
secundum, consequi ut non sit primum; si vero non sit primum, non
consequi ut sit vel non sit secundum. [6] Nam et illud apparet,
si sit secundum non consequi ut sit vel non sit primum, ut in ea
propositione quae est: «si homo est, animal est», si animal sit
non consequitur ut sit homo vel non sit; quod sit primum non sit,
non consequitur ut necessario sit vel non sit secundum, velut in
eadem propositione, si homo non fuerit, non necesse est ut aut
sit animal, aut non sit. Ex omnibus igitur solae duae
consequentiae stabiles sunt et immutabiliter constant: si sit
primum, ut consequatur ut sit secundum; si secundum non fuerit,
necessario consequi ut non sit primum. [7] His ita determinatis,
illud adiungam, quoniam, cum omnis hypothetica propositio simplex
non sit, atque ex aliis propositionibus coniungatur, sunt tamen
quaedam hypotheticae quae, si reliquis conditionalibus
comparentur, simplices existimentur. Omnis enim conditionalis
propositio aut conexa est aut disiuncta; haec vero quoniam ex
praedicativis copulantur, in conexis propositionibus quatuor
fieri necesse est huius copulationis modos.

5. [1] Namque hypothetica propositio aut ex duabus simplicibus
coniuncta est, et vocatur simplex hypothetica, ut haec: «si a
est, b est», veluti cum dicimus: «si est homo, animal est» («homo
est» enim, et «animal est», duae sunt simplices propositiones);
aut ex duabus hypotheticis copulatur, et dicitur composita,
veluti cum dicimus: «si cum a est, b est, cum sit c, est d»,
veluti cum tali propositione enuntiamus: «si cum homo est, animal
est, cum sit corpus erit substantia». Etenim «si cum homo est,
animal est», una est hypothetica; alia vero, «cum sit corpus
substantia est», ex quibus coniungitur una propositio quae
composita nuncupatur. [2] Aut ex una simplici et ex una
hypothetica copulatur, velut haec: «si a est, cum sit b, est c»,
veluti cum dicimus: «si homo est, cum sit animal, est
substantia»; namque «homo est» simplex est propositio, «cum sit
animal esse substantiam» hypothetica ex ipsa consequentia
conditionis ostenditur; aut ex priore hypothetica et simplici
posteriore committitur, ut cum dicimus: «si cum sit a, est b,
erit et c», veluti hoc modo: «si cum sit homo, animal est, est et
corpus». Hypothetica namque est prior ea quae proponit: «si cum
sit homo, animal est»; simplex posterior quae hanc hypotheticam
propositionem sequitur, id est «corpus esse». Haec quoque quoniam
non ex simplicibus copulatae sunt, compositae dicuntur. [3] Sed
priores quidem quae ex simplicibus propositionibus constant, et
simplices hypotheticae nuncupantur, in duobus terminis
constitutae sunt. Terminos autem nunc partes propositionis
simplices, quibus iunguntur, appello. Quae vero compositae
hypotheticae sunt, illae quidem quae ex duabus hypotheticis
constant, quatuor terminis copulatae sunt; illae vero quae ex
hypothetica et simplici, vel simplici atque hypothetica
coniunctae sunt, ex tribus terminis coniunctae sunt. Harum igitur
quae sunt hypotheticae simplices vel compositae differentiae
similitudinesque dicendae sunt. [4] Nam quae ex simplicibus
copulantur, si ad eas quae ex hypotheticis duabus iunctae sunt
comparentur, consequentia quidem eadem est et proportio manet,
tantum termini duplicantur. Nam quem locum in his propositionibus
hypotheticis quae ex simplicibus constant ipsae simplices
propositiones tenent, eundem in his propositionibus quae sunt
hypotheticae ex hypotheticis constantes, illae conditiones tenent
quibus illae propositiones inter se iunctae et copulatae esse
dicuntur. [5] Nam in hac propositione quae dicit:«si est a, est
b», et in ea quae dicit «si cum sit a, est b, cum sit c, est d»,
quem locum in ea propositione quae ex duabus simplicibus
continetur tenet ea quae prior est, «si est a», eundem locum
tenet, in ea propositione quae ex duabus hypotheticis
propositionibus copulatur, ea quae prior est, «si cum est a, est
b». Hic namque duarum inter se propositionum coniunctionis
conditione facta est consequentia. Itemque quam vim optinet ex
utrisque propositionibus copulatae hypotheticae portio quae
infertur, id est «esse b», eandem vim optinet in propositione ex
hypotheticis iuncta ea quae sequitur, id est «cum sit c, esse d»,
atque id tantum differt, quia cum in prima propositione ex
simplicibus iuncta propositio propositionem sequatur, in secunda
propositione ex hypotheticis iuncta conditio consequentiae
conditionis consequentiam comitatur. [6] Nihil est enim aliud
dicere: «si est a, est b», quam ei propositioni per quam dicimus
esse a, illam esse comitem per quam b esse praedicamus; at in ea
propositione quae ex hypotheticis iuncta est cum dicimus: «si cum
sit a, est b, cum sit c esse d», illud dicitur, ei consequentiae
quae inter a et b est, eam esse consequentiam comitem quae est
inter c et d, ita ut si consequitur posito a esse b, consequatur
sine dubio c posito esse d. At in his propositionibus quae ex
simplici et hypothetica consistunt, illa ratio est ut vel
propositionem conditio consequentiae consequatur, vel conditionem
consequentiae propositio comitetur. [7] Nam cum dicimus: «si a
est, cum sit b, esse c», id intellegi volumus, ei propositioni
per quam dicimus: «est a», consequi eam conditionem per quam
dicimus: «cum sit b, esse c», id est ut, si est a, necesse sit b
termino comitem esse c terminum; cum vero dicimus:. «si cum a
est, b est, esse c», nihil aliud intellegi volumus, nisi duarum
inter se consequentium propositionum alterius propositionis
consequi veritatem, ut si habeant inter se consequentiam a atque
b, necesse sit hanc conditionem consequentiae propositionis eius
per quam dicimus esse c consequi veritatem, id est, si necesse
est a posito esse b, necesse est etiam c esse.

6. [1] Similes igitur syllogismi fient earum propositionum quae
ex simplicibus et earum quae ex non simplicibus utrisque
iunguntur: earum vero quae ex una simplici et ex altera
hypothetica copulantur, diversi quidem a superioribus, ipsi tamen
inter se similes fiunt. Nec interest utrum prima hypothetica,
secunda sit simplex, an e converso, ad syllogismorum modos, nisi
forsitan ad ipsius tantum ordinis permutationem. Cum igitur
demonstrata fuerit earum propositionum quae ex simplicibus
constant, syllogismorum ratio demonstrata quoque videtur earum
propositionum esse, quae ex hypotheticis committuntur; et cum
quarumlibet earum propositionum quae ex simplici et hypothetica
constant syllogismorum natura perspecta sit, etiam conversi
ordinis propositionum natura quales faciat syllogismos
ostenditur. [2] Est etiam species alia propositionum in conexione
positarum, quae media quodammodo sit earum propositionum quae ex
hypotheticis simplicibusque iunguntur, et earum quae duabus
hypotheticis copulantur. Nam si ad numerum respicias
propositionum quasi ex tribus terminis constant; quod si ad
conditionales animum referas, quasi ex duabus conditionalibus
videntur esse compositae: quae medietas idcirco evenit quoniam
unus in his terminus communis utrisque conditionalibus invenitur.
Proponuntur vero hae vel per primam figuram, vel per secundam,
vel per tertiam. [3] Per primam hoc modo:«si est a, est b, et si
est b, est c»; igitur b in utrisque numeratur, et sunt tres
quidem termini hi, «est a», «est b», «est c», duae vero
conditionales hoc modo: «si est a, est b», «si est b, est c»,
namque b utrisque communis est: atque ideo inter eas
propositiones quae ex tribus terminis, et eas quae ex quatuor
componuntur, mediae sunt huiusmodi propositiones. Per secundam
vero figuram proponitur hoc modo: «si est a, est b, si non est a,
est c». Per tertiam vero figuram sic: «si est b, est a, si est
c, non est a». Ac de conexis quidem ista sufficiunt. Disiunctivae
vero propositiones semper ex contrariis constant, ut haec: «aut
a est, aut b est». [4] Altero enim posito alterum tollitur, et
interempto altero ponitur alterum: nam si est a, non est b, si
non est a, est b, eodem modo etiam, si sit b, non erit a, si non
sit b, erit a. His igitur expeditis, ad conexas revertamur. In
illis enim vel propositio propositionem, vel conditio
conditionem, vel propositio conditionem, vel conditio sequitur
propositionem. Dicendum igitur est quae propositiones quarum
propositionum consequentes esse videantur, et quae contrarietatis
modo quam longissime a se differant, quae vero oppositionis
contradictione dissentiant. [5] Simplicium namque, id est
praedicativarum propositionum, aliae praeter modum proponuntur,
aliae cum modo: praeter modum sunt quaecumque purum esse
significant hoc modo: «dies est», «Socrates philosophus est», et
quae similiter proponuntur; quae vero cum modo sunt, ita
proponuntur: «Socrates vere philosophus est». Hoc enim «vere»
modus est propositionis. Sed maximas syllogismorum faciunt
differentias haec propositiones cum modo enuntiatae, quibus
necessitatis aut possibilitatis nomen adiungitur. Necessitatis
hoc modo, cum dicimus : «ignem necesse est calere»;
possibilitatis, ut cum ita proponimus: «possibile est a Graecis
superari Troianos». [6] Quo fit ut omnis propositio aut inesse
significet, aut necessario inesse, aut, cum non sit aliquid,
tamen enuntiet posse contingere; quarum quidem ea quae inesse
significat simplex est, neque in nullas partes alias diduci
potest, ea vero quae ex necessitate aliquid inesse designat,
tribus dicitur modis. Vno quidem quo ei consimilis est
propositioni quae inesse significat, ut cum dicimus, «necesse
esse Socratem sedere, dum sedet». Haec enim eandem vim optinet ei
quae dicit: «Socrates sedet». Alia vero necessitatis
significatio est, cum hoc modo proponimus: «hominem necesse est
habere cor dum est atque vivit»: hoc enim significare videtur
haec dictio, non quoniam tandiu eum necesse sit habere quandiu
habet, sed tandiu eum necesse est habere quandiu fuerit ille qui
habeat. [7] Alia vero necessitatis significatio est universalis
et propria, quae absolute praedicat necessitatem, ut cum dicimus:
«necesse est Deum esse immortalem», nulla conditione
determinationis apposita. Possibile autem idem quoque tribus
dicitur modis : aut enim quod inest possibile esse dicitur,
ut:«possibile est Socratem sedere, dum sedet»; aut quod omni
tempore contingere potest, dum ea res permanet cui aliquid
contingere posse proponitur, ut: «possibile est Socratem legere»,
quandiu enim Socrates est, legere potest; item possibile est
quod absolute omni tempore contingere potest, ut avem volare.

7. [1] Ex his igitur apparuit alias propositiones esse inesse
significantes alias necessarias, alias contingentes atque
possibiles, quarum necessariarum et contingentium cum sit trina
partitio, singulae ex iisdem partitionibus ad eas quae inesse
significant referuntur. Restant igitur duae necessariae et duae
contingentes, quae cum ea, quae inesse significat numeratae,
quinque omnes propositionum faciunt differentias. Omnium vero
harum propositionum aliae sunt affirmativae, aliae negativae.
Affirmativa inesse significans est quae dicit: «est Socrates»,
negativa quae proponit: «non est Socrates». [2] Necessariarum
vero propositionum affirmativarum duae videntur esse negationes,
una contraria, altera vero opposita. Eius namque, quae dicit:
«necesse est esse a», quolibet modo ex utrisque qui dicti sunt,
aut ea est negatio quae dicit : «necesse est non esse a», aut ea
quae dicit: «non necesse est esse a»; quarum quidem ea quae
dicit:«necesse est non esse a», contraria est ei quae dicit:
«necesse est esse a». Vtraeque enim falsae poterunt inveniri,
veluti si dicimus: «necesse est Socratem legere», «necesse est
Socratem non legere» utraque mentitur. Nam et cum legit, non ex
necessitate legit, et cum non legit, nulla ne legat necessitate
costringitur, sed est utrumque possibile. [3] At vero ea quae
dicit:«non necesse est esse», opposita est ei quae proponit:
«necesse est esse»; una enim semper vera est, semper falsa altera
reperitur. In contingentibus vero atque possibilibus eadem ratio
est. Huic enim quae dicit: «contingit esse a», tum ea videtur
obiecta quae dicit: «contingit non esse a», tum ea quae
proponit:«non contingit esse a». Atque ea quidem quae dicit:
«contingit non esse a», contingens negatio nuncupatur, veraque
esse potest cum ea affirmatione quae dicit: «contingit esse a»,
veluti cum dicimus:«contingit sedere Socratem», «contingit non
sedere Socratem». [4] Et haec quidem non dicuntur esse
contrariae, quoniam simul verae esse possunt; at vero opposita
sunt quotiens ipsum contingens negatur, ut si adversus eam quae
dicit: «contingit esse a», ea proponatur quae dicit: «non
contingit esse a»: id enim ista significat omnino non posse
contingere. Quae cum ita sint, cumque inesse significantes
propositiones praeter ullum dicuntur modum, his ad esse iuncto
adverbio negativo, negatio piena perficitur; quae vero cum modo
proponuntur, si necessariae sint et ad esse negatio coniungatur,
ut ea quae dicit: «necesse est non esse», fit necessaria negatio.
[5] Si vero ipsi necessario negatio praeponatur, fit negatio
necessarii vehementer affirmationi opposita, ut ea quae dicit:
«non necesse est esse». Item in contingentibus si ad esse negatio
ponatur, fit contingens negatio, ut ea quae dicit: «contingit
non esse». Si vero ipsi contingenti negatio iungatur, fit
contingentis negatio contingenti affirmationi vehementer
opposita, ut ea quae dicit: «non contingit esse». [6] Sed quoniam
omnis propositio aut universalis aut particularis aut indefinita
aut singularis proponitur — universalis hoc modo: «omnis homo
legit», particularis sic: «quidam homo legit», indefinita sic:
«homo legit» singularis sic: «Socrates legit» —, necesse est ut
sicut in Categoricorum Syllogismorum Institutione monstratum est,
illae sibi maxime videantur oppositae quaecumque vel universale
affirmant, si particulariter denegetur, vel universale denegant,
si particulariter affirmetur, et quae singulares sunt, si illa
quidem in affirmatione sit posita, illa vero in negatione. Quae
cum ita sint, si haec eadem ratio ad contingentes et necessarias
referatur, idem in necessariis et contingentibus invenitur, ut si
quis dicat: «omnem a terminum esse necesse est», aliusque neget
dicens: «non necesse est omnem a terminum esse», fecit oppositam
negationem. [7] Et si dicat aliquis: «contingit omnem a terminum
esse», itaque aliquis neget: «non contingit omnem a terminum
esse», fecerit oppositam negationem; in utrisque enim negatio et
modum removet, et significationem universalitatis exstinguit.
Atque hoc quidem in simplicibus et categoricis propositionibus
evenire necesse est, de quarum natura diligentius persecuti sumus
in his voluminibus, quae secundae editionis expositionum in
Aristotelis περὶ ἐρμηνείας inscripsimus. Si quis igitur
propositionum omnium conditionalium numerum quaerat, ex
categoricis poterit invenire; ac primum in conexis ex duabus
simplicibus inquirendus est hoc modo.

7. [1] Nam quoniam propositio simplex hypothetica ex categoricis
duabus iungitur, una earum vel inesse significabit, vel
contingere esse dupliciter, vel necesse esse dupliciter; quod si
sint affirmativae, quinquies affirmativa enuntiatione
proponentur; sed quoniam omnis affirmatio habet oppositam
negationem, rursus quinquies negativa enuntiatione poterunt
pronuntiari. [2] Erunt igitur in prima propositione, quae una
pars est hypotheticae propositionis in negatione et affirmatione
constitutae modorum, propositiones decem. Secunda etiam
propositio, quae pars est hypotheticae, totidem affirmationibus
et negationibus proponi potest; erunt igitur eius quoque
enuntiationes decem. Sed cum prima propositio secundae
propositioni quadam consequentia copuletur, ut una hypothetica
fiat, omnes decem affirmativae ac negativae propositiones omnibus
decem affirmativis negativisque propositionibus applicabuntur.
[3] Itaque complexae centum omnes efficiunt propositiones, haec
quae conexae ex simplicibus coniunguntur. Secundum hunc vero
modum potest propositionum numerus inveniri etiam in his
propositionibus quae ex categorica et hypothetica copulantur, vel
quae ex duabus conditionalibus fiunt. Nam quae ex categorica et
conditionali constant, vel e diverso, haec tribus categoricis
iunctae sunt. [4] Quod si duarum inter se praedicativarum in
affirmatione vel negatione complexio secundum esse, vel
necessario, vel contingenter esse, quinque modos, centum efficit
complexiones, quoniam tertia proposito vel affirmativa erit vel
negativa, et si affirmativa quinque modis vel inesse significans,
vel necessario inesse dupliciter, vel contingenter inesse
dupliciter, itemque totidem negabitur modis, simul non amplius
quam decies proponetur. [5] Quo fit ut tertia propositio cum
duabus superioribus, centum inter se modis copulatis atque
complexis, iuncta atque commissa, mille omnes faciat
complexiones. Centum namque duarum propositionum modi, cum decem
modis tertiae propositionis complicati, mille perficiunt; decies
enim centum mille sunt. Rursus quoniam ex duabus hypotheticis
iuncta conditionalis quatuor categoricis copulatur, et duae inter
se primae categoricae centum complexionibus iungebantur, necesse
est ut posteriores quoque duae centum complexionibus
conectantur; quod si centum superiorum propositionum
categoricarum modi centum posteriorum categoricarum modis
complicentur, fient decem milia complexiones. [6] In illis autem
propositionibus quae tribus variantur figuris, siquidem medius
terminus similiter et in prima et in secunda hypothetica
proponatur, mille erunt complexiones, ad earum similitudinem quae
ex tribus categoricis conectuntur; tunc enim unus atque idem
terminus in utrisque tres neque amplius faciet enuntiationes.
Similiter vero in utrisque proponitur hoc modo: «si est a, est b,
si est b, est c»; hic enim b terminus, et ad a terminum, et ad c
positus est, esse significans. [7] Idem in necessariis et
contingentibus intelligendum est. At si ita proponatur: «si est
a, est b, et, si necesse est esse b, est vel non est c», duae
propositiones conditionales, id est quatuor praedicativae fiunt.
Quo fit ut secundum eas quae ex quatuor praedicativis
conectuntur, decem milia faciunt complexiones. Atque hi numeri
tam in prima quam in secunda vel tertia figura sunt inspiciendi.
Et nos quidem quantus esse propositionum numerus posset,
ascripsimus.

9. [1] Numquam tamen dissimiliter medius terminus enuntiatur:
namque ut fiat extremorum conclusio, medius terminus intercedit,
cuius communitas extrema coniungit. Quod si medius diversis modis
in utraque propositione dicatur, nec conectuntur extrema, atque
ideo ne syllogismus quidem ullus fieri potest, cum praesertim ne
una quidem propositio dici possit, in qua medius terminus
dissimiliter enuntiatur. [2] Longe autem multiplex propositionum
numerus existeret, si inesse significantes et necessarias et
contingentes affirmativas negativasque propositiones per
universales ac particulares, vel oppositas ac subalternas
variaremus; sed id non convenit, quia conditionalium termini
propositionum indefinito maxime enuntiantur modo. [3] Atque ideo
supervacuum iudicavi determinatarum secundum quantitatem
propositionum quaerere multitudinem, cum determinatae
conditionales proponi non soleant; fere autem hypotheticae
propositiones ne per necessitatem quidem vel per contingens
enuntiantur, sed illae maximae in usum collocutionis deducuntur,
quae inesse significant. Omnes vero necessariam tenere
consequentiam volunt, et quae inesse significant, et quibus
necessitas additur, et quibus praedicatio possibilitatis aptatur;
haec enim terminis applicatur. [4] Necessitas vero hypotheticae
propositionis, et ratio earum propositionum ex quibus iunguntur
inter se conexiones, consequentiam quaerit, ut cum dico: «si
Socrates sedet, et vivit», neque sedere eum, neque vivere necesse
est, sed, si sedet, vivere necesse est. Item cum dicimus: «si
sol movetur, necessario veniet ad occasum», tantumdem significat
quantum, si sol movetur, veniet ad occasum. Necessitas enim
propositionis in consequentiae immutabilitate consistit. [5] Item
cum dicimus : «si possibile est legi librum possibile est ad
versum tertium perveniri», rursus necessitas consequentiae
conservata est; nam si possibile est legi librum necesse est
etiam id esse possibile, ut ad versum tertium perveniatur.
Opponuntur autem hypotheticis propositionibus illae solae quae
earum substantiam perimunt. Substantia vero propositionum
hypotheticarum in eo est, ut earum consequentiae necessitas
valeat permanere. [6] Si quis igitur recte conditionali
propositioni repugnabit, id efficiet ut earum destruat
consequentiam, veluti cum ita dicimus : «si a est, b est», non in
eo pugnabit si monstret, aut non esse a, aut non esse b, sed si
posito quidem a, ostendit non statim consequi esse b, sed posse
esse a, etiamsi b terminus non sit. Vel si negativa sit
conditionalis, eodem destruetur modo: ut cum dicimus: «si a est,
b non est», non ostendendum est, aut non esse a, aut b esse; sed
cum a sit, posse esse b terminum. [7] Sunt autem hypotheticae
propositiones, aliae quidem affirmativae, aliae negativae; sed de
his nunc loquor quae in consequentia positae in conexione esse
dicuntur: affirmativae quidem, ut cum dicimus: «si est a, est b»,
«si a non est, b est»; negativae vero: «si a est, b non est»,
«si non est a, non est b». Ad sequentem enim propositionem
respiciendum est, ut an affirmativa vel negativa sit propositio
iudicetur; idem de compositis syllogismis conditionalibus
intellegi oportebit. De his autem propositionibus quae in
disiunctione sunt positae, cum de earum syllogismis tractavero,
commodius atque uberius dicam.

 LIBER SECVNDVS  

1. [1] Hypotheticos syllogismos, quos latine conditionales
vocamus, alii quinque, tribus alii constare partibus arbitrantur,
quorum mox controversiam diiudicabo, si prius quibus nominibus
talium syllogismorum partes appellentur ostendero. Quoniam enim
omnis syllogismus ex propositionibus texitur, prima vel
propositio, vel sumptum vocatur; secunda vero dicitur assumptio,
his quae infertur, conclusio nuncupatur. Cum enim ita dicimus:
«si homo est, animal est, homo autem est, animal igitur est», ea
quidem enuntiatio per quam diximus, «si homo est, esse animal»,
propositio vel sumptum vocatur, ea vero quam huic adiunximus,
«est autem homo», assumptio dicitur, tertia conclusio nominatur,
per quam ostendimus animal esse qui fuerit homo. [2] Sedquoniam
saepe evenit ut propositionis enuntiatae consequentia non sit
verisimilis, propositioni saepe adiungitur approbatio, per quam
id quod est propositum verum esse monstretur. Assumptio saepe ad
fidem per se non videtur idonea: huic quoque iuvamen probationis
adiungitur, ut vera esse videatur; quo fit ut saepe quinque
partes, saepe quatuor, interdum tres hypotheticos syllogismos
habere contingat. Nam quinque constabit partibus si et propositio
et assumptio probationibus indigebunt; quod sive propositio,
sive assumptio probatione indigent, quadripartitus est
syllogismus, quod si neutra est approbanda, tripartitus esse
relinquitur. [3] In hac vero sententia etiam Marcus Tullius esse
deprehenditur: in Rhetoricis enim syllogismos quosdam
quinquepartitos, quadripartitos alios esse confirmat. Quibus vero
non placet talium syllogismorum partes ultra ternarium numerum
propagati, hi probationes propositionum atque assumptionum non
putant in syllogismi partibus esse ponendas, neque enim
propositionem esse, de qua syllogismus possit existere, cui non
consentit auditor; quod si per se dubia est ea probatio quae
propositioni dubiae iungitur, fidem faciens eidem cui coniungitur
propositioni, faciat ut sit idonea syllogismo. [4] Ac per hoc
tunc incipit esse propositio syllogismi, cum talis per
probationem redditur, ut ex ea colligi aliquid possit; tunc vero
colligi ex se aliquid potest, cum probationis auxilio poterit ab
auditore concedi. Quocirca membrum quoddam, et quasi fulcimentum
dubiae propositionis vel assumptionis, probatio esse videtur, non
pars etiam syllogismi; sed nostra sententia his potius accedit
qui tribus eum partibus constare pronuntiant. Etenim quaelibet
probatio quae vel propositioni vel assumptioni copulatur,
propositionis esse vel assumptionis probatio dicitur. [5] Cum
igitur non ad syllogismum, sed ad propositionem vel assumptionem
cuius est probatio referatur, non oportet eam syllogismi proprie
partem videri. Nam illud quod obici potest, nullus ignorat, quin
partium partes etiam totius partes esse dicantur; sed plurimum
refert utrum ipsae sint primitus partes totius, an in secundarum
partium postremitate ponantur. Amplius, si sit per se nota ac
probabilis propositio, totus syllogismus probatione non indiget;
quod si per se propositionis nulla fides est, necesse est ut ea
propositio quodam veluti testimonio probationis indigeat. [6] Non
igitur syllogismus probatione, in eo quod syllogismus est,
indigebit, sed propositio, si fide propria fuerit destituta. Idem
etiam de assumptione dici potest. Quare manifestum est eorum
esse sententiam praeponendam, qui syllogismum putant tribus
partibus constare. Praeterea si qua propositio probationis
indigeat, ut eam veri fides sequatur, aliquo demonstrabitur
syllogismo. Quocirca qui fieri potest ut recte syllogismus pars
syllogismi simplicis esse dicatur? Ipsam enim probationem
propositionis syllogismum, vel ex syllogismo esse necesse est.
[7] His itaque determinatis, de his protinus syllogismis quorum
propositiones in conexione positae duobus terminis constant,
explicandum videtur. Horum autem duplex forma est: quatuor enim
fiunt per praecedentis positionem qui sunt primi hypothetici
atque perfecti, quatuor vero per sequentis negationem, qui cum
demonstratione egeant, non videntur esse perfecti. Prioris vero
negatione, vel sequentis positione, nullus omnino syllogismus
efficitur. Omnium igitur talium propositionum primum numerus
explicetur, ut qui fiant ex his syllogismi facilis acquiratur
agnitio. Sunt autem quatuor: «si est a, est b»; «si est a, non
est b»; «si non est a, est b»; «si non est a, non est b». Ac de
prioribus quidem syllogismis atque perfectis primo loco dicendum
est.

2. [1] Horum enim primus modus est hic veniens a prima
propositione: «si a est, b est; atqui est a, est igitur b»; cum
enim prima propositio eam conditionem proponat, ut si sit a
necesse sit consequi essentiam b termini, idem assumptio quod
praecedit assumit ac ponit, dicitque: «at est a»; consequitur
igitur ut sit b. Si enim ex consequentia primae propositionis id
quod secundum est assumendo ponamus, nullus efficitur
syllogismus. [2] Age enim sit huiusmodi consequentia, ut «si sit
a, sit b», assumaturque quod sequitur hoc modo: «at est b», non
consequitur ut sit vel non sit a. Id vero clarius fiet exemplo:
sit enim propositio: «si homo est, animal est», assumaturque esse
animal, scilicet quod consequitur, non necesse erit esse hominem
vel non esse; potest enim, cum sit animal, homo vel esse vel non
esse. Secundus vero modus est eorum in quibus prior
propositionis pars in assumptione repetitur, venit autem ex
secunda propositione superius digesta, hoc modo: «si est a, non
est b; atqui est a, non est igitur b»; id enim propositum fuerat,
si esset a, non esset b. Sumpto igitur praecedente, consequentis
est fatta conclusio; quod si consequens sumas, nullus videtur
fieri syllogismus, quia nec consequitur ulla necessitas, hoc
modo: «si est a, non est b; atqui non est b», non necesse est
esse a, vel non esse. [3] Age enim ita sit propositio: «si est
nigrum, album non est», et id quod sequitur assumatur: «atqui non
est album», non necesse erit esse nigrum vel non esse, quia cum
non sit album potest aliquid esse medium. Tertius vero modus est
talium syllogismorum qui venit ex tertia propositione, quorum in
assumptione id ponitur quod praecedit hoc modo: «si non est a,
est b; atqui non est a, est igitur b». Haec igitur conclusio
rursus ex conditione propositionis evenit: id enim fuerat
propositum, ut si non esset a esset b; quod si convertas et sumas
esse b, id est quod sequitur, non necesse erit vel esse vel non
esse id quod praecedit. [4] Sed huius exemplum non potest
inveniri, eo quod si ita proponitur, ut «cum non sit a sit b»,
nihil esse medium videatur inter a atque b; sed in his si alterum
non fuerit, statim necesse est esse alterum, et si alterum
fuerit, statim alterum non esse necesse est. Videtur ergo
quodammodo et sequenti posito in his fieri syllogismus; sed
quantum ad rerum naturam ita est, quantum vero ad propositionis
ipsius pertinet conditionem, minime consequitur. Quod quidem ex
his patet quae superius dicta sunt. In utrisque enim superioribus
modis sequenti posito nihil ex necessitate collectum est, hic
vero tertius modus, quantum ad complexionem propositionum
pertinet, in quo ponendo si id quod consequebatur assumitur,
nullum efficit syllogismum. [5] Quantum vero ad rerum naturam, in
quibus solis hae propositiones enuntiari possunt, videtur esse
necessaria consequentia hoc modo, ut «si dies non est, nox sit,
si nox sit, dies non sit», ex necessitate consequitur; similesque
sunt hi syllogismi his qui in disiunctione sunt constituti, de
quibus paulo posterius commemorabo, quorumque ad illos et
differentias et similitudines dabo. Quartus vero modus est ex
quarta propositione, cum ita proponitur: «si a non est, b non
est, atqui non est a, non est igitur b»; rursus enim id quoque
consequi ex propositione monstratur, quae proposuit non fore b,
si a prior terminus non fuisset. [6] At si id quod consequitur
assumamus, nulla videtur fieri posse necessitas, veluti si ita
dicamus: «non est autem b», non necesse erit vel esse vel non
esse a. Age enim proponatur, «si animal non est, non esse
hominem», assumaturque: «at non est homo», non necesse est ut vel
sit animal vel non sit. Demonstratum igitur est in huiusmodi
syllogismis, si id quidem quod praecedit ponendo assumatur,
perfectos atque ex ipsis propositionibus probabiles et
necessarios fieri syllogismos; [7] si vero id quod sequitur
ponendo assumatur, nullam fieri necessitatem, praeter in tertio
modo, qui cum sit similis his syllogismis qui secundum
disiunctionem propositis enuntiationibus fiunt, videtur in rebus
de quibus proponi possit servare necessitatem, cum in complexione
non servet, quod ex caeteris tribus modis arguitur primo,
secundo atque quarto, in quibus assumpta ponendo sequente
propositionis parte, nihil ex necessitate conficitur. Ac de his
quidem syllogismis, qui duobus terminis coniunguntur, quorum
prima pars propositionis ponendo assumitur, quantum ad
institutionis pertinet modum, sufficienter expressimus.

3. [1] Nunc vero de his dicendum est, quorum consequens
propositionis pars ita assumitur, ut perimatur. Ex his quoque
quatuor fiunt modi, cum prior propositionis pars in assumptione
non possit interimi, ut ulla syllogismi necessitas consequatur.
Est igitur primus modus talium syllogismorum a prima veniens
propositione sic: «si est a, est b; atqui non est b, non est
igitur a»; hic igitur b terminus, qui in prima propositione
consequens fuerat, in assumptione est interemptus,ut a terminus,
qui propositionis prima pars fuerat, interimeretur, eaque
necessitas tali ratione probabitur. [2] Positum namque est, «si a
sit, b esse»; et assumptio facta est ut consequens pars
propositionis interimeretur, id est «non esse b». Dico quia
consequitur non esse a: nam si potest esse a, ut non sit b,
frustra erit prior propositio quae ait, «si a sit, b esse». Atqui
ea propositio valet; cum igitur a sit est b. Quod si cum non sit
b, sit a, quod scilicet ex assumptione proponitur, idem b erit
et non erit: non erit quidem, quia b non esse proponit assumptio;
erit autem, quia si est a, erit b, quod fieri non potest; non
igitur, si b non fuerit, erit a. Hic est igitur primus modus
talium syllogismorum, qui ex interempta parte consequenti
propositionis fiunt, qui non sunt perfecti neque ex se cogniti,
sed indigent vel eius quam superius proposui, vel cuiuslibet
alterius probationis, ut veri esse monstrentur. [3] Quod si prima
pars interimatur, non erit syllogismus; age enim ita dicamus:
«si est a, est b; atqui non est a», non consequitur ut sit vel
non sit b, ut exemplo etiam demonstratur. Sit enim propositio:
«si est homo, animal est; sed homo non est», non necesse erit vel
esse animal, vel non esse. Secundus modus per contradictionem
assumptionis, qui a secunda propositione descendit, ille est cum
ita proponimus: «si a est, b non est; atqui est b, igitur a non
est». Hic enim rursus secunda pars propositionis est interempta:
nam cum secunda pars propositionis b non esse diceret, si a
fuisset, assumptio b esse pronuntiat. [4] Affirmatio autem
perimit negationem, quam assumptionem consequitur, ut a non sit,
hoc modo. Sit enim propositio: «si a est, b non est», et sit b.
Dico quia a non erit: nam si erit a, cum sit b, idem b erit et
non erit : non erit quidem ex prima propositione quae dicit: «si
a est, b non est» ; erit autem per assumptionem, qua dicimus esse
b. At si praecedens propositionis pars auferatur, non fiet ulla
necessitas. Age enim in huiusmodi propositione: «si a est, b non
est», ita dicamus: «atqui non est a», non consequitur ut b sit
aut non sit. Id vero tali arguitur exemplo. [5] Dicamus enim: «si
nigrum est, album non est», assumamusque non esse nigrum, non
statim consequitur ut vel album sit, vel non sit: potest enim
aliquid esse mediorum. Tertius modus ille est ex tertia
propositione deductus, cum ita proponimus: «si a non est, b est;
b autem non est, a igitur est». Hic quoque consequens pars
propositionis assumpta est, et cum in propositione affirmaretur,
in assumptione negata est, et est rata consequentia, et
perficiens syllogismum hoc modo. Nam si verum est, cum non sit a,
esse b, dico quia «si b non sit, esse a» : nam si poterit, cum b
non sit, non esse a, frustra est prima propositio, quae dicit
«cum non sit a esse b», eritque b ac non erit; non erit quidem ex
ea assumptione quae proponit «non esse b»; erit autem, quia, si
a terminus esse negabitur posito non esse b termino, cum non sit
a, erit b, quod est impossibile. [6] Non igitur potest fieri ut
cum non sit b, non sit a; consequitur igitur ut, cum non sit b,
sit a. Quod si prior pars propositionis quae praecedens est
auferatur, nullus est syllogismus, hoc modo: cum enim dicimus,
«si a non est, esse b», si assumamus : «atqui est a», nihil
evenit necessarium, ut vel sit b vel non sit, secundum ipsius
complexionis naturam. Nam hic quoque, ut in his in quibus in
assumptione secundus terminus ponebatur, dicendum est secundum
quidem ipsius complexionis figuram nullum fieri syllogismum;
secundum terminos vero in quibus solis dici potest, necesse esse,
si a fuerit, b non esse. In contrariis enim tantum, et in his
immediatis, id est medium non habentibus, haec sola propositio
vere poterit praedicari, veluti cum dicimus: «si dies non est,
nox est»; sive non fuerit dies, nox erit, sive nox non fuerit,
dies erit, sive dies fuerit, nox non erit, sive nox fuerit, dies
non erit. [7] Quartus modus est horum syllogismorum ex quarta
propositione descendens, cuius haec prima est propositio: «si a
non est, non est b; est autem b, erit igitur a». Hic quoque
secunda pars propositionis assumpta est, et quoniam eadem in
negatione fuerat posita, affirmatione est interempta; affirmatio
enim vim negationis interimit. Hic quoque eodem modo syllogismi
necessitas continetur, nam, si posito «cum non sit a, non esse
b», sumatur esse b, dico quia consequens est etiam a esse. Nam si
potest, cum sit b, non esse a, frustra est prima propositio,
quae, cum a non sit, b non esse pronuntiat; fiet igitur rursus ut
idem b sit ac non sit. [8] Ex assumptione namque erit b; ita
enim dicitur: «atqui est b»; si vero hoc posito possit non esse
a, rursus b non erit, quia prima propositio ait «si non sit a,
non est b», quod est impossibile. Quod si ea portio propositionis
quae praecedens est auferatur, nihil evenit necessarium. Age
enim ita dicamus: «si non est a, non est b», assumamusque: «atqui
est a», non consequitur ut b vel esse vel non esse necessario
concludatur, ut in hoc syllogismo: «si non est animal, non est
homo, atqui est animal», non necesse est vel esse hominem vel non
esse. Hi igitur quatuor syllogismi imperfecti dicuntur, idcirco
quoniam per se non habent apertam atque perspicuam consequentiae
necessitatem, eaque illis ex probatione conficitur.

4. [1] Vt igitur breviter concludendum sit, in hypotheticis
simplicibus syllogismis conexas habentibus propositiones, quoquo
modo factis, si quidem prima pars propositionis assumitur, sic a
ponatur, fient quatuor syllogismi per se cogniti atque perfecti;
si vero id quod consequitur assumatur, nulla est syllogismo
necessitas, nisi in tertio tantum modo, qui non propter
complexionis naturam, sed propter terminorum contrarietatem, in
quibus solis dici potest, videtur conclusionis necessitatem
tenere. [2] Itaque si quid in assumptione ex his quae in
propositione sunt prolata ponatur, quatuor vel quinque fieri
necesse est syllogismos perfectos: quatuor, ubi prima pars
propositionis, quintum vero, ubi secunda pars propositionis
ponendo assumitur, si non ad complexionis naturam, sed ad
terminos aspiciamus. Si quid vero ex his quae in assumptione
prima propositio enuntiat, auferatur, si quidem consequens pars
propositionis auferatur, fient imperfecti et probatione
indigentes quatuor syllogismi; si vero prior propositionis pars
auferatur, nulla erit necessitas syllogismi, nisi in tertio
tantum modo, ubi non facit necessitatem complexionis, sed
terminorum. natura. [3] Quocirca hi quoque quatuor vel quinque
sunt syllogismi: quatuor quidem, si secunda propositionis pars
fuerit interempta; quintus vero, si eum non complexionis natura,
sed terminorum. proprietate metiamur. Quocirca si ex duobus
terminis propositio prima consistat, octo sunt vel decem, nec
amplius syllogismi. Ac de his quidem conditionalibus syllogismis,
quorum propositiones conexae sunt, et ex duabus praedicativis
simplicibus constant, sufficienter expeditum est. Nunc de his
syllogismis dicendum est, qui vel ex praedicativa et hypothetica,
vel ex hypothetica praedicativaque nectuntur. Horum autem facile
complexiones omnium syllogismorum apparebunt, si prius earum
numerus exponatur. [4] Sunt igitur priores quidem. quae ex
praedicativa atque hypothetica conectuntur hae:

Si sit a, cum sit b, est c.

Si est a, cum sit b, non est c.

Si est a, cum non sit b, est c.

Si est a, cum non sit b, non est c.

Si non est a, cum sit b, est c.

Si non est a, cum sit b, non est c.

Si non est a, cum non sit b, est c.

Si non est a, cum non sit b, non est c.

[5] Ac primum quae sit earum natura, videtur esse tractandum.
Neque enim quoquo modo conditio ponatur, conditionalis propositio
fiet, sed si illa consequentia propter positam evenit
conditionem. Nam si quis ita dicat: «si homo est, cum sit animal,
animatum est», non videtur facere apposita conditio
consequentiae necessitatem; nam etiam si non sit homo,
nihilominus tamen, cum sit animal, animatum est. At si ita
ponatur: «si homo est, cum sit animatum, animal est», videtur
consequentiae ratio in conditione consistere. Neque enim necesse
est, cum animatum sit, esse animal, nisi homo vel tale aliquid
fuerit, quod animatum esse proponitur; tunc enim quod animatum
est, animal esse necesse est, homo namque vel quodlibet aliud
tale animal est. Per singulas igitur propositiones eundum est, et
spectanda est earum singularis natura hoc modo. [6] Prima
propositio per quam enuntiatur: «si est a, cum sit b, esse c»,
talis esse debet, ut b quidem possit esse etiam praeter a, si
tamen a fuerit, b non esse non possit; rursus idem b terminus
possit esse etiam cum non est c, nec sit necesse ut b posito sit
etiam c, sed tunc tantum necesse sit esse c, quando b terminus a
terminum sequitur, ut si sit a homo, b animatum, c animal.
Animatum enim et praeter hominem et praeter animal esse potest;
si vero sit homo, animatum esse necesse est, et cum animatum
hominis essentiam consequatur, consequitur ut idipsum animatum
sit animal. [7] Item secundam propositionem, quae ait «si est a,
cum sit b, non esse c», huiusmodi esse oportebit, ut b quidem
praeter a esse possit, sed cum fuerit a, necesse sit esse etiam
b; at vero c tale sit ut simul quidem cum a esse non possit, cum
b vero esse possit, sed tunc tantum cum b esse non possit, quando
b terminus a terminum sequitur, ut si sit a homo, b animatum, c
insensibile. Namque animatum praeter hominem esse potest; at si
homo sit, ut sit animatum necesse est; insensibile vero potest
esse animatum, sed tunc insensibile et animatum non conveniunt,
cum idcirco est animatum quia homo esse praedictus est.

5. [1] Tertia vero propositio a quidem terminum debet habere, qui
numquam simul esse possit cum b termino; c vero terminum talem
esse oportebit, ut possit quidem non esse, si non fuerit b, sed
tunc tantum necesse sit, si b terminus non sit, esse c terminum,
si idcirco non est b quoniam terminus a esse praedietus est, ut
si sit a homo, b inanimatum, c sensibile. Nam si est homo, non
est inanimatum, sensibile vero potest simul non esse cum
inanimato;possunt enim esse quaedam quae nec inanimata sint, nec
sensibilia, ut arbores. Idem tamen sensibile necesse est esse,
cum non sit inanimatum, si idcirco inanimatum non est quia homo
esse praedictus est. [2] Rursus quarta propositio huius debet
esse proprietatis, ut b quidem terminus nullo modo esse possit,
si fuerit a, at vero c possit esse, si non fuerit b; sed tunc
tantum c, cum non fuerit b, non esse necesse sit, si b terminus
non sit quia prius a terminus esse positus est, ut si sit a homo,
b inanimatum, c insensibile. Inanimatum enim non erit si fuerit
homo; insensibile vero potest esse et non esse, si non sit
inanimatum; tunc tamen insensibile non esse necesse est, cum
inanimantum non sit cum idcirco inanimantum non est quia homo
esse praedicuts est. [3] Quinta quoque propositio tales habere
terminos debet, ut a quidem si non sit, necesse sit esse b, si b
terminus sit, c et esse possit et possit non esse : tunc tantum c
esse necesse sit, cum fuerit b, cum idcirco est b quia a
terminus esse negatus est, ut si sit a quidem animatum, b vero
insensibile, c invitale. Igitur si non sit animatum, statim
consequitur ut sit insensibile; invitale autem potest esse, si
sit insensibile, ut lapis, potest vero non esse invitale, si sit
insensibile, ut sunt arbores; sed tunc tantum, posito
insensibili, consequitur ut invitale esse necesse sit, cum
idcirco est insensibile quia non est animatum. [4] Sexta vero
propositio tales terminos habere desiderat, ut b quidem esse
necesse sit, si non fuerit a, at vero c terminus, si sit b, vel
esse vel non esse possit; tunc tamen c non esse necesse sit, cum
sit b, quando idcirco est b quia a terminus non esse propositus
est, veluti si sit a animatum, b insensibile, c vitale. Nam
necesse est esse insensibile, si non fuerit animatum; cum vero
sit insensibile, fieri quidem potest ut non vivat, veluti lapis,
fieri autem potest ut vivat, veluti arbor; tunc tamen necesse est
non vivere, cum sit insensibile, quando idcirco est insensibile
quia animatum non esse propositum est. [5] Septimus modus talibus
terminis debet esse contextus, ut b quidem sine a esse non
possit, c autem si non sit, b et esse et non esse possit; tunc
tamen necesse sit c terminum esse, si non sit b, cum idcirco b
non esse propositum est quoniam a fuerit ante denegatum. Sit enim
a quidem animatum, b vero sensibile, c invitale; sensibile
igitur esse non potest nisi fuerit animatum; si igitur non sit
animatum, non erit sensibile, si vero non sit sensibile, potest
esse invitale, velut in lapidibus, idem potest non esse, velut in
arboribus; tunc tamen sensibili denegato invitale necesse est
esse, cum idcirco non est sensibile quia prius animatum non esse
propositum est. [6] Octava propositio his terminis conectenda
est, ut b terminus esse non possit si non fuerit a, cum vero non
sit b, terminus c et esse et non esse possit, sed tunc necesse
sit c terminum non esse, cum non fuerit b, cum idcirco non est b
quia a terminus prius esse negatus est, ut si sit a quidem
animatum, b vero sensibile, c vitale. Sensibile igitur esse non
potest nisi fuerit animatum; idem tamen sensibile si non sit, et
non esse vitale potest, ut lapides, et esse vitale, ut arbores;
tunc tamen necesse est vitale non esse, si non sit sensibile, cum
idcirco sensibile non est quia prius animatum esse negatum est.
[7] Ex his igitur constat c terminum, quoquo modo fuerit b, in
conditionalibus propositionibus, quae in tota enuntiatione post
praedicativas locantur, posse tam loco affirmationis quam
negationis assumi, ex quibus assumptionibus fiunt complexiones
variae syllogismorum. His igitur ita expeditis, de omnibus in
commune praecipiendum videtur. Nam cum sint octo propositiones
quae ex praedicativa hypotheticaque nectuntur, quae superius
ascriptae sunt, earum quatuor ita faciunt consequentiam, si a
terminus sit; quatuor vero ita conditionem proponunt, si a
terminus non sit.

6. [1] Fiunt vero ex his syllogismi hoc modo. Ex prima
propositione: «si est a, cum sit b, est c; atqui est a; cum
igitur sit b, est c»; vel sic: «atqui cum sit b, non est c, non
est igitur a»(posse autem huiusmodi esse assumptionem ex superius
descripta propositionum natura cognoscitur). Ex secunda
propositione: «si est a, cum sit b, non est c; atqui est a; cum
igitur sit b, non est c»; vel ita: «atqui cum sit b, est c, non
est igitur a». Ex tertia: «si est a, cum non sit b, est c; atqui
est a; cum igitur non sit b, est c»; vel ita : «atqui cum non sit
b, non est c, non est igitur a». [2] Ex quarta: «si est a, cum
non sit b, non est c; atqui est a; cum igitur non sit b, non est
c»; vel ita : «atqui cum non sit b, est c, non est igitur a». In
his igitur quatuor propositionibus, in quibus a terminus esse
proponitur, si assumptum fuerit eundem a terminum esse, c
terminus vel esse vel non esse monstratur; idem vero si c
terminus assumatur, siquidem cum est non esse, vel cum non est
esse assumatur, a terminus non esse monstrabitur. [3] Ex quinta
etiam propositione ita syllogismi fiunt : «si non est a, cum sit
b, est c; atqui non est a; cum igitur sit b, est c»; vel ita:
«atqui est a, cum igitur sit b, non est c», vel ita: «atqui cum
sit b, non est c; est igitur a»; vel sic: «atqui cum sit b, est
c, non est igitur a». Quod idcirco evenit ut huiusmodi propositio
quatuor colligat syllogismos, quia in his tantum si non sit
aliquid esse aliud proponi potest, in quibus contraria
medietatibus carent; in his enim vel interempto altero alterum
ponitur, vel posito altero alterum necesse est perimatur. [4] Ex
sexta: «si non est a, cum sit b, non est c; atqui non est a; cum
igitur sit b, non est c»; vel ita: «atqui cum sit b, est c, est
igitur a». Ex septima: «si non est a, cum non sit b, est c; atqui
non est a; cum igitur non sit b, est c»; vel ita: «atqui est a;
cum igitur non sit b, non est c»;vel ita: «atqui cum non sit b,
non est c, est igitur a»; vel ita: «atqui cum non sit b, est c,
non est igitur a». In hac quoque complexione propter eandem
causam quatuor collectiones fiunt. [5] Ex octava: «si non est a,
cum non sit b, non est c; atqui non est a; cum igitur non sit b,
non est c»; vel ita: «atqui cum non sit b, est c, est igitur a».
In his quoque quatuor propositionibus, si quidem a non esse
assumatur, c vel esse vel non esse concluditur; si vero c cum est
non esse, vel cum non est esse assumatur, a terminus semper esse
concluditur, nisi in quinto et septimo tantum modis ubi cum c
esse assumatur, a non esse monstratur. Omnium vero communis est
ratio, praeter quintum ac septimum modum, ut si a terminus ita
assumatur, quomodo in prima enuntiatione propositus est, conditio
quae sequitur in conclusione firmetur. [6] Si vero conditio quae
sequitur contrario modo atque in enuntiatione proposita est
assumatur, categorica propositio, quae prima est, interimetur. In
septimo autem vel quinto modo, quaque ratione sumptum si
alterum, in utrisque partibus faciet conclusionem. Itaque fiunt
sedecim vel viginti potius syllogismi: octo quidem, si a
terminus, ut est propositus, assumatur, octo vero, si c terminus
converso modo atque in propositione est positus assumatur,
quatuor vero ex quinto et septimo modis utrobique facientibus
conclusionem. Reliquis vero complexionibus nulla est consequentia
necessitatis. [7] Vt autem plenior fieret intellectus ipsas
propositiones cum suis terminis positas annotavi, ut secundum
praedictos assumptionum modo non ratione solum demonstratio
fieret, verum etiam per exempla currentibus doctrina clarior
elucesceret.

Si est a homo, cum sit b animatum, est c animal.

Si est a homo, cum sit b animatum, non est c insensibile.

Si est a homo, cum non sit b inanimatum, est c sensibile.

Si est a homo, cum non sit b inanimatum, non est c insensibile.

Si non est a animatum, cum sit b insensibile, est c invitale.

Si non est a animatum, cum sit b insensibile, non est c vitale.

Si non est a animatum, cum non sit b sensibile, est c invitale.

Si non est a animatum, cum non sit b sensibile, non est c vitale.

7. [1] Expeditis igitur his syllogismis qui ex talibus
propositionibus fiunt, quae ex prima praedicativa secunda
hypothetica copulantur, nunc ad eos transitum faciamus qui ex
prima conditionali secunda vero praedicativa nectuntur, quarum
omnium numerus proponendus est, ut de quibus loquimur lector
agnoscat.

Si cum sit a, est b, est c.

Si cum sit a, est b, non est c.

Si cum sit a, non est b, est c.

Si cum sit a, non est b, non est c.

Si cum non sit a, est b, est c.

Si cum non sit a, est b, non est c.

Si cum non sit a non est b, est c.

Si cum non sit a, non est b, non est c.

[2] Prima igitur propositiο tales habere terminos debet ut a
quidem possit esse praeter c ac b; sed tunc, si a fuerit, c esse
necesse sit, cum a terminum b terminus subsequatur, ut si sit a
quidem animatum, b homo, c animal. Animatum namque praeter animal
et praeter hominem esse potest; tunc vero id quod animatum, est
etiam animal esse necesse est, si id quod est animatum, homo est.
Secunda propositio talibus terminis contexenda est, ut a quidem
praeter b atque c, et cum eisdem esse possit; tunc tamen necesse
sit non esse c, si a posito b sequatur, ut si a sit animatum, b
homo, c equus. [3] Animatum quippe et ut homo vel equus sit aut
non sit fieri potest; tunc vero necesse est id quod animatum est
non esse equum, si id ipsum quod animatum est, homo fuerit.
Tertia propositio his terminis copulatur, ut a quidem cum b et c
vel esse vel non esse possit, tunc tamen necesse sit simul esse
cum c, si, posito a termino, b terminus abnuatur, ut si sit a
animatum, b animal, c insensibile. Nam quod animatum est, vel
animal vel non animal, vel insensibile vel non insensibile esse
potest, sed tunc necesse est id quod animatum est esse
insensibile si, animato posito, animal abnuatur. [4] Quartae
propositionis hi termini sunt, ut a quidem cum b atque c esse et
non esse possit, tunc vero ab eo modis omnibus separetur, si,
posito a termino, b terminus abnuatur, ut si sit a quidem
animatum, b animal, c homo. Nam quod animatum est vel animal esse
vel non esse, itemque homo esse vel non esse potest; tunc tamen
necesse est ut, cum sit animatum, non sit homo, cum posito esse
animato animal denegatur. Quinta vero propositio his terminis
conectatur, ut si non sit a, possit et esse et non esse b atque
c; tunc tamen cum non sit a, terminum c esse necesse sit si,
posito non esse a, esse b terminum consequatur, ut si sit a
quidem invitale, b homo, c animal. [5] Nam si non sit invitale,
tunc possunt homo atque animal esse vel non esse; at necesse est
esse animal, negato invitali, si, cum invitale negabitur, esse
hominem subsequatur. Sextam vero propositionem talia debent
membra coniungere, ut, si non sit a terminus, b atque c vel esse
vel non esse possint; tunc vero, denegato a termino, c non esse
necesse sit, cum negationem a termini b termini affirmatio
comitabitur, ut si sit a invitale, b homo, c equus. Nam quod non
est invitale, potest esse homo vel equus vel non esse, sed
necesse est non esse equum, invitali denegato, si negationem
invitalis hominis positio subsequatur. [6] Septimae propositionis
hos esse terminos oportebit, ut, si non sit a terminus, b atque
c et esse et non esse possint; sed tunc necesse sit esse c
terminum, si negationem a termini b termini negatio subsequatur,
ut si sit a animal, b animatum, c invitale. Animal quidem si non
sit, animatum et invitale esse vel non esse potest; tunc vero
necesse est, si animal non sit, esse invitale, quando, si animal
non sit, non erit animatum. Octava propositio est cum, negato a
termino, possunt et esse et non esse b atque c termini; sed tunc
necesse est, si a terminus abnuatur, non esse c terminum, cum
negationem a termini negatio b termini subsequetur, ut si sit a
invitale, b animal, c homo. [7] Si igitur non sit invitale,
potest esse vel non esse animal vel homo, tunc vero si non sit
invitale necesse est hominem non esse, cum animal non fuerit. His
igitur ita expeditis, illud in commune dicendum est, quod
superiores quatuor propositiones ita faciunt conditionem, si
fuerit a, posteriores vero si non fuerit, ex quibus omnibus
syllogismi tali ratione nascuntur.

8. [1] Ex prima propositione: «si cum sit a, est b, est c; atqui
cum sit a, est b, est igitur c», vel ita: «atqui non est c, cum
igitur sit a, non est b». Posse vero tales fieri conclusiones, ex
superius descriptarum propositionum natura cognoscimus: poterat
enim a terminus esse vel non esse cum b. Iter ex secunda: «si cum
sit a, est b, non est c; atqui cum sit a, est b, non est igitur
c»; vel ita: «atqui est c, cum igitur sit a, non est b». [2] Ex
tertia vero utrobique assumptis terminis collectiones fiunt, ut:
«si cum est a, non est b, est c: atqui cum est a, non est b, est
igitur c»; vel ita: «atqui cum sit a, est b, non est igitur c»;
vel ita: «atqui non est c, cum igitur sit a, est b»; vel sic:
«atqui est c, cum igitur sit a, non est b». Quae idcirco facta
est utrobique collectio, quoniam in his terminis hae
propositiones poterant poni, in quibus immediata contraria
reperiebantur; in illis enim alterius positio alterum perimebat,
et alterius interemptio ponebat alterum. [3] Ex quarta: «si cum
sit a, non est b, non est c; atqui cum sit a, non est b, non est
igitur c»; vel ita: «atqui est c, cum igitur sit a, est b». Ex
quinta: «si cum non sit a, est b, est c; atqui cum non sit a, est
b, est igitur c»; vel ita: «atqui non est c, cum igitur non sit
a, non est b». Ex sexta: «si cum non sit a, est b, non est c;
atqui cum non sit a, est b, non est igitur c»; vel ita: «atqui
est c, cum igitur non sit a, non est b». [4] Ex septima utrobique
colligitur hoc modo: «si cum non sit a, non est b, est c; atqui
cum non sit a, non est b, est igitur c»; vel ita: «atqui cum non
sit a, est b, non est igitur c»; vel sic: «atqui non est c, cum
igitur non sit a, est b»; vel ita: «atqui est c, cum igitur non
sit a, non est b». Hic quoque propter eandem causam in alterutra
assumptione syllogismus fiet; non esse aliquid cum aliud non sit
in immediatis tantum contrariis dicebatur. [5] Ex octava: «si cum
non sit a, non est b, non est c; atqui cum non sit a, non est b,
non est igitur c»; vel ita: «atqui est c, cum igitur non sit a,
est b». In omnibus igitur superius descriptis syllogismis, haec
ratio est, ut, si b terminus assumatur, ita ut in propositione
est positus, ita c terminum concludat, ut in eadem propositione
fuerit collocatus. [6] At si c terminus contrario modo assumatur
quam in propositione fuerit positus, contrario modo b terminus in
conclusione monstrabitur, praeter tertium et septimum modum, in
quibus etiamsi b terminus contrario modo atque in propositione
est positus assumatur, c terminum contrario modo atque positus
est colligit, vel si c terminus ita ut in propositione est
positus assumatur, simili modo b terminum concludit, ut in eadem
propositione fuerat collocatus. Quare sedecim quidem vel viginti
fiunt syllogismi: assumptis namque primis hypotheticis
propositionibus, octo; octo vero si secundae praedicativae
assumantur; quatuor autem his adiunguntur ex tertio et septimo
modo utrobique colligentibus, ut omnes etiam in his propositionum
complexionibus fiant sedecim vel viginti syllogismi. [7] Quoquo
autem modo aliter assumptiones verteris, nihil evenit
necessarium. Vt autem omnis propositionum ac syllogismorum ratio
colliquescat, exempla subiecimus, quibus facilius id quod
superius docuimus declaretur.

Si cum sit a animatum, est b homo, est c animal.

Si cum est a animatum, est b homo, non est c equus.

Si cum sit a animatum, non est b animal, est c insensibile.

Si cum sit a animatum, non est b animal, non est c homo.

Si cum non sit a invitale, est b homo, est c animal.

Si cum non sit a invitale, est b homo, non est c equus.

Si cum non sit a animal, non est b animatum, est c invitale.

Si cum non sit a invitale, non est b animal, non est c homo.

9. [1] Ac de his quidem syllogismis qui talibus propositionibus
conectuntur, quae ex hypothetica praedicativaque consistunt,
sufficienter est dictum. Nunc de his dicendum est syllogismis,
quorum propositiones ita tribus terminis continentur, ut mediae
sint earum quae ex hypothetica categoricaque texuntur, et earum
quae ex duabus hypotheticis conectuntur, quas idcirco hoc loco
proponimus, quia, ut superiores, ita haec quoque tribus terminis
continentur, et a similibus ad similia facilior transitus fiet.
[2] Harum vero fiunt multiplices syllogismi, quorum nullus
poterit esse perfectus, cum nec per se perspicui sint, et ut his
fides debeat accomodari adiumento extrinsecus positae probationis
indigeant; est autem probatio talium syllogismorum alio
constitutus ordine syllogismus. Fiunt vero, ut dictum est, tum
per primam, tum per secundam, tum vero per tertiam figuram. Sunt
autem primae figurae propositiones hae:

Si est a, est b, et si est b, est c.

Si est a, est b, et si est b, non est c.

Si est a, non est b, et si non est b, est c.

Si est a, non est b, et si non est b, non est c.

Si non est a, est b, et si est b, est c.

Si non est a, est b, et si est b, non est c.

Si non est a, non est b, et si non est b, est c.

Si non est a, non est b, et si non est b, non est c.

[3] Ergo ratio colligentiae talis est, ut si constituat et
confirmet assumptio quod enuntiatio prima pronuntiat, sexdecim
necesse est fieri complexiones, ex quibus octo tantum servant
consequentiae necessitatem, reliquae vero octo nihil habere
idoneum videntur ad fidem. Rursus id quod propositio prima
constituit evertat assumptio: sic quoque sexdecim necesse est
fieri complexiones, quarum octo firma necessitas tenet, octo vero
reliquas infida saepius varietas mutat. Fiunt vero hi
syllogismi, tum in prima figura, tum in secunda, tum vero in
tertia. Omnes igitur trium figurarum modos, a prima ordientes, ut
nihil subterfugiat explicemus. [4] Est enim primae figurae
primus modus a prima veniens propositione, cum ita proponimus:
«si est a, est b, si est b, necesse est esse c». Tunc enim si est
a, etiam c esse necesse est, cuius haec demonstratio est: nam si
est a, consequitur ut sit b (id est enim quod proponit prima
conditio, «si sit a, esse b»); at si b fuerit est c, id est enim
quod propositionis pars secunda pronuntiat, «si sit b, consequi
necessario ut sit c». Quibus ita concessis, evenit ut, cum sit a,
etiam. c esse necesse sit; imperfectum vero hunc dicimus
syllogismum, quia testimonio probationis indiguit; probatio vero
ea fuit per syllogismum demonstratio. [5] Ita namque firmavimus
talis consequentiae necessitatem: cum enim ita proponeretur: «si
est a, est b, et si est b, necesse est ut sit c», poneretque
assumptio id quod affirmatio constituerat, esse a, eamque
assumptionem talis sequi conclusio diceretur, quod necessario
esset c, neque id esset ipsius syllogismi natura et proprietate
perspicuum, addita est probatio per syllogismum hoc modo: «si est
a, est b; at si est b, est c: si igitur est a, necesse est ut
sit c». Et in reliquis quidem eandem rationem exspectari oportere
manifestum est. [6] Et haec quidem complexio ea est, quae id
quod primo in propositione positum fuerat assumit atque
constituit; quod si id ponendo quis quod sequebatur assumat,
nulla est necessitas syllogismi, veluti cum dicimus: «si est a,
est b, et si est b, necesse est esse c; atqui est c», non necesse
est esse b vel non esse; sed cum non sit necesse esse b vel non
esse, non erit necesse a esse vel non esse. Idem quoque tale
firmabit exemplum: «si est homo, animal est, et si est animal,
erit corpus animatum; atqui est corpus animatum»: non necesse
erit esse animal, quocirca ne hominem quidem. [7] Secundus vero
modus est hic primae figurae, cum ita proponimus: «si est a, est
b, et si est b, necesse est non esse c; at vero est a, non est
igitur c». Huius demonstratio talis est. Nam «si est a, est b»,
id enim prima conditio monstrabat, quae est, si sit a esse b; cum
vero sit b, necesse est non esse c: id enim consequentia
praeferebat in qua pronuntiabatur, si esset b consequi ex
necessitate ut non esset etiam c; si igitur sit a, non erit c.
Quod si id quod ultimum propositio constituit ponat assumptio, id
est «non esse c», nullus est syllogismus. Nam si de aliqua re
ita proponatur: «si homo sit, est animal, et si est animal, non
est lapis; at non est lapis», non necesse erit aut esse aut non
esse animal, eodem modo nec hominem. Potest enim, si lapis non
sit, esse lignum vel caetera quae neque animalia sunt, nec inter
homines numerantur.

10. [1] Tertius vero modus est primae figurae, cum id assumptio
constituit quod propositio prima ponebat, cuius ex tertia
propositione principium est cum ita proponimus: «si est a, non
est b, et si non est b, necesse est esse c». Hic enim rursus, si
a terminus assumatur ita ut in prima est enuntiatione propositus,
ita dicetur: «atqui est a, est igitur c». Probatio vero
superioribus similis. Nam quia est a, non est b et quia non est
b, est c; quia igitur est a, est c. Quod si c terminus assumatur,
nihil necessarium fiet, ut si ita proponamus: «si homo est, non
est insensibile, si non est insensibile, animal est; est autem
animal», non est necesse esse hominem. [2] Quartus vero modus est
qui ex quarta propositione principium capit, qui tali
propositione formatur: «si sit a, non est b, si non est b, non
est etiam c»; hic enim si est a, necesse est c non esse.
Demonstratio vero eadem quae in prioribus modis. Quod si c
assumatur, nulla erit necessitas complexionis, hoc modo. Age enim
proponatur: «si est homo, lapis non est; si lapis non est, non
est inanimatum; atqui non est inanimatum», non necesse est esse
hominem. [3] Quintus modus est ex quinta enuntiatione descendens,
cuius prima talis est propositio: «si non est a, est b, si est
b, etiam c esse necesse est; atqui non est a, c igitur necesse
est esse». Hic quoque prius dicta conditio facit consequentiam
necessitatis; at si id quod est c assumatur, nulla necessitas
evenit. Sit enim propositio: «si non est irrationabile
rationabile est, et si rationabile est, animal est», et
assumamus: «sed est animal», non necesse erit vel esse vel non
esse irrationabile.[4] Sextus modus est ita propositus, quem
sexta propositio facit: «si non sit a, est b, et si est b, non
est c; atqui non est a, non est igitur c». Similis vero
superioribus demonstratio. At si c assumatur, eodem modo nullus
est syllogismus; nam si sit propositio: «si animatum non est,
inanimatum est, et si inanimatum est, sensibile non est», si
assumatur: «atqui non est sensibile», non necesse erit vel esse
vel non esse animatum. [5] Septimus modus est, qui ex septima
propositione est: «si a non est, b non est, et si b non est,
necesse est esse c; atqui non est a, necesse est igitur esse c».
Quod si c assumatur, nihil fit necessarium: nam si proponamus «si
animatum non est, animal non esse; et si animal non sit,
insensibile esse», assumamusque: «at est insensibile», non
necesse est vel esse vel non esse animatum. Octavus vero modus
est qui ita proponitur: «si non est a, non est b, et si non est
b, necesse est non esse c; atqui non est a, non est igitur c»;
quod si c assumatur, nec in complexione nec in terminis erit ulla
necessitas. [6] Age enim ita proponamus: «si non est animatum,
non est animal, et si non est animal, necesse est non esse
sensibile; atqui non est sensibile», non necesse erit non esse
animatum, ut arbores, herbas, et quidquid vitali tantum anima,
non etiam sensibili, vegetatur. In prima igitur figura ex tribus
terminis fiunt hypotheticae sexdecim complexiones, ita ut id quod
positum est in propositione, idem in assumptione quoque ponatur:
octo quidem, si a terminus in propositione ponatur; octo vero,
si c. [7] Quod si a terminus ponendo assumatur, erunt octo
necessaria syllogismi; si vero c terminus ponendo assumatur,
quinque equidem complexiones, id est quae primo secundo tertio
quarto atque octavo respondent modo, nullius necessitatis esse
deprehenduntur; tres vero complexiones, quae quinto sexto
septimoque modo accomodantur, per complexionis quidem naturam
nullam necessitatis constantiam servant; per terminorum vero
proprietatem necessarium colligunt syllogismum, ut sint omnes
octo vel undecim syllogismi.

11. [1] Eodem quoque modo syllogismorum complexionumque ordo
constabit, si id in assumptione quod in propositione positum
fuerat, auferatur. Fient quippe sexdecim complexiones, quarum
octo quidem, ubi id quod sequitur aufertur, integra necessitate
perdurant, octo vero, in quibus id quod praecedit aufertur,
necessitatem non eadem ratione conservant. Sed hae quidem
complexiones quae primo secundo ac tertio, quarto atque octavo
modo accomodantur, nihil colligunt nec per terminorum nec per
complexionis proprietatem; tres vero, id est quintus, sextus et
septimus, nihil quidem colligunt secundum complexionis naturam,
videntur vero colligere secundum terminorum proprietatem, ut hinc
quoque octo vel undecim sint syllogismi. [2] Horum vero omnium
subdantur exempla. Primus igitur modus hic est: «si est a, est b,
et si est b, etiam c esse necesse est; at non est c, igitur a
non est»; quod si assumamus : «at non est a», nihil evenit
necessarium. Sit enim propositio haec: «si est homo, animal est,
et si animal est, animatum esse necesse est; atqui non est homo»,
necesse non erit ut non sit animatum. [3] Secundus modus est:
«si est a, est b, et si est b, non esse c necesse est; atqui est
c, igitur a non erit» ; quod si assumamus ita: «atqui non est a»,
non necesse erit esse c vel non esse. Nam si sit propositio
talis: «si est homo, animal est, et si animal est, lapis non
est», si assumamus: «atqui non est homo», non necesse erit
lapidem vel esse vel non esse. Tertius modus: «si est a, non est
b, et si non est b, necesse est esse c; atqui non est c, necesse
est igitur non esse a». [4] Quod si a terminum tollat assumptio,
nihil evenit necessarium: age enim sit propositio: «si homo est,
non est inanimatus, et si inanimatus non est, animatum esse
necesse est; atqui non est homo», non necesse est vel esse vel
non esse animatum. Quartus: «si est a, non est b, et si non est
b, necesse est non esse c; at est c, igitur a non erit». Quod si
assumamus «non esse a», nulla complexionis necessitas invenitur:
nam si sit propositio: «si homo est, non est irrationabile, si
irrationabile non est, inanimatum eum non esse necesse est; atqui
non est homo», non necesse est eum vel esse inanimatum vel non
esse. [5] Quintus: «si a non est, b est, et si b est, c esse
necesse est; atqui non est c, igitur a esse necesse est». Quod si
a terminus assumatur, non fiet syllogismus: sit enim propositio:
«si irrationabile non est, rationabile est, et si rationabile
est, animal est; atqui irrationabile est»; non necesse erit esse
vel non esse animal. Sextus: «si non est a, est b, et si est b,
necesse est non esse c; atqui est c, igitur a esse necesse est».
[6] Quod si a terminum sumam, nulla necessitas invenitur: sit
enim propositio talis: «si animatum non sit, inanimatum est, et
si inanimatum est, sensibile non est; atqui animatum est»: non
erit necesse vel esse vel non esse sensibile. Septimus: «si a non
sit, b non est, et si b non est, c esse necesse est; atqui c non
est, igitur a esse necesse est». Quod si a terminum sumpserimus,
complexio nullam faciet necessitatem: sit enim proposititio
talis: «si non est animal, non est rationabile, si rationabile
non est, irrationabile est»; et si assumamus: «atqui animal est»,
non necesse est vel esse irrationabile vel non esse. [7] Octavus
modus est qui hac propositione formatur: «si a non est, nec b
est, et si b non est, c non esse necesse est; atqui est c, igitur
a esse necesse est». Quod si a terminum sumpserimus, non fiet
ulla necessitas: sit enim propositio: «si non est animal, non est
homo, et si non est homo, necesse est non esse risibile; atqui
est animal»: non necesse erit vel esse vel non esse risibile. Ac
de prima quidem figura satis dictum est, sequenti vero volumine
de secunda tractabitur.

 LIBER TERTIVS  

1. [1] Conditionalium propositionum, quae tribus terminis
constant, secunda figura est, quotiens cum aliquid dicitur vel
esse vel non esse, consequitur ut duo quaedam vel esse vel non
esse dicantur. Variantur autem in ipsis propositionibus vel etiam
in conclusionibus secundum assumptionis ordinem multis modis;
quod ut facilius innotescat, prius cunctae propositiones ordine
digerantur. In quibus illud est praedicendum, quod saepe
aequimodae propositiones ponuntur, saepe vero non; aequimodis
quidem nullus est syllogismus. Aequimoda enim propositio est si
ita dicamus: «si a est, b est, et si a est, c non est»;
inaequimoda vero secundae figurae propositio est in his
syllogismis hypotheticis quorum enuntiationes tribus terminis
componuntur, veluti cum ita proponimus: «si est a, est b; si
autem non est a, est c». [2] Huius propositionis tale
intellegatur exemplum: «si animal est, animatum est; si animal
non est, insensibile est»; hic igitur animal, quod est a, non est
uno modo utrisque propositum, sed ad b quidem affirmative, ad c
autem negative coniungitur, et id vocatur non aequimode
praedicari. Quod si in utrisque a esse vel non esse poneretur,
aequimoda praedicatio diceretur. Disponantur igitur (ut dictum
est) omnes non aequimodae propositiones hoc modo:

Si est a, est b; si non est a, est c.

Si est a, est b; si non est a, non est c.

Si est a, non est b; si non est a, est c.

Si est a, non est b; si non est a, non est c.

[3] Nunc igitur a quidem esse propositum est cum b, non esse vero
cum c; rursus a non esse ponamus cum b, esse vero cum c:

Si non est a, est b; si est a, est c.

Si non est a, est b; si est a, non est c.

Si non est a, non est b; si est a, est c.

Si non est a, non est b; si est a, non est c.

Si igitur non sit aequimoda praedicatio, assumpto quidem b fiunt
sexdecim complexiones, quarum tantum octo sunt syllogismi;
rursus, si assumatur c, sic quoque sexdecim complexiones fiunt,
sed in octo tantum syllogismorum deprehenditur firma necessitas.
Sit igitur secundae figurae primus modus hic, ex prima veniens
propositione: «si est a, est b, si autem non est a, est c». [4]
Dico quoniam «si non est b, est c»: quoniam enim si est a est b,
secundum ordinem consequentiae si non est b, non erit a; atqui si
non esset a, esset c, si igitur non sit b, erit c. Quod si idem
b esse ponatur, nihil evenit necessarium: age enim sit b, non
necesse est esse vel non esse a. Nihil igitur necessarium
sequitur, ut sit vel non sit c; ut si sit a animal, b animatum, c
insensibile: nam si est animal, est animatum; si vero non est
animal, insensibile est; atqui si sit animatum, non necesse est
esse animal, vel non esse, non igitur necesse est esse
insensibile vel non esse. [5] Quod si c terminus assumatur,
siquidem non esse ponatur, erit necessario b; si vero esse,
nullus est syllogismus. Nam si non est c, est a, at si est a, est
b, si igitur non est c, est b; quod si est c, non necesse est
esse a, aut fortasse necesse sit non esse. Haec enim propositio,
id est: «si non est a, est c», in talibus tantum evenit, in
quibus alterum eorum esse necesse sit; quod si est c, non erit a,
si non est a, nihil ad b, veluti si est insensibile, non erit
animal, at si non sit animal, nihil animatum vel esse vel non
esse necesse erit. [6] Ex secunda rursus propositione fit
syllogismus cum ita proponimus: «si est a, est b, si non est a,
non est c»; dico quia «si non est b, non est c», propositum
quippe est: «si est a, est b». Ordo vero consequentiae est, si
non est b, non esse a, quod si non est a, non est c, si igitur
non est b, non est c. Quod si fuerit b, non necesse est esse c;
sit enim a animal, b animatum, c rationabile, et proponatur: «si
animal est, animatum est, si animal non est, rationabile non est:
atqui est animatum»: non necesse est esse animal, quo fit ut ne
rationabile quidem. [7] Quod si c terminum dicat assumptio, si
quidem c terminus affirmatus fuerit, erit b; quod si idem c
terminus abnuatur, nullus est syllogismus. Nam quoniam si est a,
erit b, si non est a, non erit c, si est c, erit a; at cum est a,
est b, si est igitur c, erit b; quod si non sit c, nihil sit
necessarium, nam in hac propositione quae dicit: «si animal est,
animatum est, si animal non est, rationabile non est», assumamus:
«atqui non est rationabile», non necesse erit esse vel non esse
animal, quocirca ne animatum quidem.

2. [1] Item ex tertia propositione talis est syllogismus: «si est
a, non est b, si non est a, est c»; dico quia «si est b, est c»,
nam quoniam ita propositum est: «si est a, non esse b», necesse
est consequi ut, si sit b, non sit a; at si non sit a, erit c; si
igitur sit b, erit c; quod si non sit b, nihil est necessarium.
Si enim sit a animal, b inanimatum, c insensibile, in hac
propositione quae dicit: «si est animal, non est inanimatum, si
non est animal, est insensibile», si assumamus «non esse
inanimatum», non necesse erit esse animal vel non esse, quare ne
insensibile quidem. Si vero a c termino fiat assumptio, si quidem
non sit c, non erit b; si vero sit, nulla erit necessitas
conclusionis. [2] Nam quoniam ita propositum est, ut si sit a,
non sit b, si vero non sit a, sit c, ea est consequentia, ut si
non sit c, sit a (in his enim tantum terminis dici potest, qui
medietate privati sunt); sit a, non est b, si igitur non sit c,
non erit b. Quod si sit c, nullus est syllogismus; nam in hac
propositione quae dicit: «si est animal, non est inanimatum, si
vero non est animal, insensibile est», assumat aliquis esse
insensibile, sequitur quidem ut non sit animal, sed non
consequitur ut vel sit vel non sit inanimatum. [3] Ex quarta
propositione est syllogismus ita, «si est a non est b, si non est
a, non est c»; dico quoniam «si est b, non est c», nam quoniam
ita propositum est: «si est a, non est b», ea rerum consequentia
est, ut si sit b, non sit a. Atqui cum non sit a, positum fuerat
non esse c; si igitur sit b, non est c. Quod si b non esse
assumatur, nullus est syllogismus; age enim sit a quidem animal,
b inanimatum, c rationabile, et sit haec propositio: «si est
animal, non est inanimatum, si non est animal, non est
rationabile»; assumamus igitur «non esse inanimatum», non necesse
erit esse animal, quocirca nec rationabile. [4] Rursus si c
terminus assumatur, si quidem esse ponatur, necesse erit non esse
b; at si non est c, nullus est syllogismus. Nam quoniam
propositum est, «si a sit, non esse b, si a non sit, non esse c»,
necesse est ut, cum sit c, sit etiam a, at si sit a, non sit b;
si igitur sit c, non erit b. Quod si c non esse ponatur, nullus
est syllogismus, veluti in hac propositione: «si est animal non
est inanimatum, si non est animal, non est rationabile». Si quis
igitur assumat «non esse rationabile», non necesse erit esse
animal, quocirca ne inanimatum quidem vel esse vel non esse. [5]
Atque in his quidem quatuor propositionibus ita a terminus
positus est, ut ad b quidem esse diceretur, ad c vero non esse;
quod si ordo mutetur, rursus quatuor erunt alii syllogismi, si b
terminus assumatur, quatuor etiam alii, si c; ex utraque autem
parte quaternae complexiones erunt, quae nullos faciant
syllogismos. Sit enim quinta propositio: «si non est a, est b, si
est a, est c»; dico quia «si non est b, erit c». Assumatur enim:
«atqui non est b», erit igitur a (hic enim consequentiae ratus
ordo constabat); sed cum est a, est c, si igitur non est b, erit
c. [6] Quod si b esse ponatur, nihil sit necessarium; si enim est
b, non erit a, quod si a non est, nihil ad c, quocirca nullus
est syllogismus. Non esse autem a, si b sit, ea propositio
monstrat per quam dicimus: «si a non est, est b»; haec enim
immediatis tantum contrariis convenit. Age enim sit a quidem
animal, b vero insensibile, c animatum, et proponatur: «si animal
non est, insensibile est, si animal est, animatum est», et
ponatur esse insensibile, non necesse est esse vel non esse
animal, quocirca ne animatum quidem esse vel non esse necesse
est. [7] Quod si c terminus assumatur, si quidem negative, faciet
syllogismum, affermative vero, nullo modo. Nam si non est c, non
est a; quod si non est a, est b, si igitur c non est b est; quod
si sit c, non necesse est esse vel non esse a,quo fit ut ne b
quidem esse aut non esse necesse sit. Nam si est animatum, non
necesse est esse vel non esse animal, cum vero animal non sit,
non necesse est esse vel non esse insensibile. Propositio vero
eadem quae superius.

2. [1] Rursus ex sexta propositione fit syllogismus hoc modo: «si
non est a, est b, si est a, non est c»; dico quia «si non est b,
non erit c»: si enim non est b, est a, at si est a, non est c;
si igitur non est b, non erit c. Quod si b terminum ponat
assumptio, nulla est necessitas conclusionis; si enim est b, non
est a. Id enim ex superioribus manifestum est. At si non est a,
nihil ad c; tunc enim c non erat, si esset a. Exemplum vero hoc
est, ut si sit a animal, b insensibile, c inanimatum. Si igitur
sit propositio talis: «si non est animal, est insensibile, si est
animal, non est inanimatum; atqui est insensibile» , non est
igitur animal, sed non consequitur ut sit vel non sit inanimatum.
[2] Quod si c terminum sumpseris, si quidem affirmes, facies
syllogismum; nam si est c, non erit a, quod si a non sit, erit b,
si igitur fuerit, erit b. At si negaveris, nihil est
necessarium. Si enim assumas: «atqui non est c», non necesse erit
esse vel non esse a, quocirca ne b quidem; nam si inanimatum
negaveris, non necesse est esse vel non esse animal, quocirca ne
insensibile quidem esse vel non esse. Ex septima propositione
conclusio est cum ita proponimus: «si non est a, non est b, si
est a, est c»: dico quia, si est b, erit c, nam quoniam ita
propositum est, «si non esset a, non esse b», si sit b erit a.
Atqui si sit a, erit c; si igitur sit b, erit c.[3] Quod si b
terminum neget assumptio, nulla est in conclusione necessitas.
Nam si non sit b, nihil erit necessarium esse vel non esse a,
quocirca nec quidem, velut in his terminis. Si enim sit a
animatum, b animal, c vivere, si sic enuntiemus: «si non est
animatum, non est animal, si est animatum vivit», si igitur
assumamus : «atqui non est animal», non necesse est esse vel non
esse animatum, quocirca nec vivere. Quod si assumamus c terminum,
si quidem negemus, erit syllogismi perfecta necessitas; si vero
affirmemus, nulla conclusio est. Nam si non est c, non erit a, si
non est a, non erit b, si igitur non sit c, non est b. [4] Quod
si affirmetur, nihil est necessarium; sive enim necesse est esse,
sive non necesse est esse a, nihil ad b, ut in superioribus
terminis poterit ostendi: si enim vivit, et si necesse est esse
animatum, non necesse est tantum esse animal; quod si non est
necesse esse animatum, non necesse est esse vel non esse animal;
ut vero necesse sit non esse animatum, fieri non potest. Ex
octava enuntiatione conclusio est, cum ita proponitur: «si non
est a, non est b, si est a, non est c»; dico quoniam «si est b,
non est c», nam si est b, est a, quod si est a, non est c, si
igitur est b, non erit c. [5] Quod si b terminum neget assumptio,
nihil est necessarium: si enim non sit b, non necesse erit a vel
esse vel non esse, quo fit ut ne c quidem, velut in his
terminis, si sit a animatum, b animal, c inanimatum. Si igitur
proponamus: «si non est animatum, non est animal, si est
animatum, non est inanimatum», et assumamus: «sed non est
animal», non necesse est vel esse vel non esse animatum, quocirca
ne inanimatum quidem. At si c terminus assumatur, si quidem cum
affirmatione ponatur, erit necessitas syllogismi: nam si est c,
non est a, quod si non est a, non est b, si igitur est c, non est
b; at si c terminum neget assumptio, nihil est necessarium: nam
si non est c, non necesse erit esse vel non esse a, quo fit ut ne
b quidem. [6] Nam si non est inanimatum, fortasse quidem necesse
sit esse animatum, sed non necesse est esse animal. Invenientur
autem termini ut non sit necesse esse a, veluti si c ponamus
nigrum, a album; negato enim nigro non consequitur ut affirmetur
album. Et secundae quidem figurae inaequimodas complexiones omnes
(ut arbitror) explicuimus; si vero aequimodae sint, nullus
omnino fit syllogismus. Aequimodae vero fiunt hoc modo:
quotiescumque enim a terminus ad b et ad c simul vel esse vel non
esse ponitur, quoquomodo b atque c termini varientur, harum
igitur quae aequimodae complexiones esse dicuntur, nulla est
collectibilis. [7] Sunt autem omnes aequimodae complexiones hae:

Si est a est b, si est a est c.

Si est a est b, si est a non est c.

Si est a non est b, si est a est c.

Si est a non est b, si est a non est c.

Si non est a est b, si non est a est c.

Si non est a est b, si non est a non est c.

Si non est a non est b, si non est a est c.

Si non est a non est b, si non est a non est c.

4. [1] Quarum imbecillam conclusionem atque omni carentem
necessitate ex assumptionibus quoquo modo factis inveniemus, nec
non secundum superius descriptos modos etiam terminos facillime
reperire poterimus, per quos demonstratur nullam in talibus
complexionibus inveniri posse constantiam. Ac de secunda quidem
figura, quanti sint quotque modis fiant syllogismi diligenter
ostendimus. Fiunt autem, si inaequimodae quidem complexiones
fuerint, b termino assumpto, syllogismi octo, totidemque si c
terminus assumatur. Sunt igitur secundae figurae sedecim
syllogismi, totidem vero, b atque c termino non ita ut oportet
assumptis, complexiones fiunt, quibus nihil admodum colligatur.
[2] Nunc igitur de tertia figura dicendum est, in qua quidem
totidem complexiones fiunt et totidem syllogismi, sed ita ut non
aequimodae propositiones ponantur; quod si aequimodae fuerint,
nullus omnino (ut in secunda figura dictum est) fiet syllogismus.
Exponamus igitur omnes figurae tertiae inaequimodas
propositiones:

Si est b est a, si est c non est a.

Si est b est a, si non est c non est a.

Si non est b est a, si est c non est a.

Si non est b est a, si non est c non est a.

Et nunc quidem a cum b esse, cum c vero non esse propositum est;
rursus vero a quidem cum b non esse, cum c vero esse proponatur:

Si est b non est a, si est c est a.

Si est b non est a, si non est c est a.

Si non est b non est a, si est c est a.

Si non est b non est a, si non est c est a.

[3] Tertiae igitur figurae primus modus huiusmodi est: «si est b,
est a, si est c, non est a», qui quidem diversus est a secundae
figurae primo modo. Illic enim si a esset vel non esset, b et c
esse dicebantur. Nunc vero si b vel c fuerint, a esse vel non
esse proponitur. Aequimodae autem propositiones non sunt, quae in
alia parte esse, in alia non esse constituunt, velut in superius
comprehensa: nam si b est, a est, si autem c est, a non est.
Quibus ita positis, dico quoniam «si est b, c non esse necesse
est»; si enim est b, est a, quod si est a, non est c, si igitur
est b, non est c. Quod si b terminus abnuatur, nullus est
syllogismus: si enim b non sit, non necesse erit esse vel non
esse a, nec c igitur necesse erit esse vel non esse, velut in hoc
exemplo. [4] Si sit b animal, a animatum, c mortuum, et
proponatur: «si animal est, animatum est, si mortuum est,
animatum non est; atqui non est animal», non necesse est esse vel
non esse animatum. Quae enim non sunt animalia, possunt esse
animata, ut arbores; possunt esse non animata ut lapides.
Quocirca, si animal non fuerit, ne mortuum quidem esse vel non
esse necesse est. Plura enim non sunt animalia, quae mortua non
sint, ut lapides; ea enim mortua dicuntur quae aliquando
vixerunt. Ab assumptione vero c termini affirmatio faciet
syllogismum. Nam si c est, b non erit, si enim c est, non est a:
at si non sit a, non erit b, si igitur c est, b non erit. [5]
Negatio vero nihil explicat necessitatis; nam si non est c, non
necesse est esse vel non esse a, quo fit ut ne b quidem. Nam si
non sit mortuum, non necesse est esse animatum vel non esse:
quaedam enim quae non sunt mortua, animata sunt, ut arbores,
quaedam vero, cum mortua non sint, non sunt animata, ut lapides,
quo fit ut ne animal quidem esse vel non esse necesse sit, si
mortuum destruatur. Ex secunda vero propositione hic modus est
colligendus: «si est b, est a, si non est c, non est a»; dico
quia «si est b, erit c». Nam si est b, est a, quod si est a, est
c — ita enim convertitur talis propositio —; si igitur est b, est
c.

[6] Quod si b terminus negetur, nulla est necessitas syllogismi:
nam si non est b, non necesse est esse vel non esse a, quocirca
ne ad c quidem ulla necessitas perveniet, ut in terminis patet.
Nam si sit b animal, a animatum, c corporeum, et proponatur: «si
est animal., est animatum, si non est corporeum, non est
animatum», et assumatur: «atqui non est animal», non necesse est
esse vel non esse corporeum. C vero terminus si negetur, erit
necessitas syllogismi: nam si non est c, non est a, quod si non
est a, non est b (ita enim converti potest), si igitur non est c,
non erit b; si affirmetur c, nulla est necessitas, nam si est
corporeum, non necesse est animatum esse vel non esse, quocirca
nec animal quidem esse vel non esse necesse est. [7] Tertia
propositio talem recipit conclusionem: «si non est b, est a, si
est c, non est a»; dico quia «si non est b, non erit c. Si enim
non sit b, est a; quod si sit a, non erat c (ita enim poterat
converti ea pars propositionis, quae, si esset c terminus, a
terminum non esse dicebat); fit igitur ut si non sit b, non sit
c. Quod si affirmetur esse b terminum, nulla est necessitas
conclusionis; nam si sit b, necesse est quidem non esse a, sed
non necesse est esse c, ut in his terminis, si sit b animatum, a
inanimatum, c animal. Si quis igitur sic proponat: «si non est
animatum, inanimatum est, si est animal, non est inanimatum», si
igitur ponamus «esse animatum», sequitur quidem ut non sit
inanimatum, sed non necesse est ut sit animal. [8] C vero
terminus si affirmetur, fiet necessaria conclusio hoc modo. Nam
si est c, non est a, si non est a, est b (id enim sequebatur eam
propositionem quae, si non esset b terminus, a terminum esse
dicebat); si igitur sit c, est b. Quod si idem c terminus
abnuatur, nullus est syllogismus: nam si non sit c, non necesse
est esse vel non esse a, quo fit ut ne b quidem. Nam si non est
animal, non necesse est esse vel non esse inanimatum, quocirca ne
animatum quidem.

5. [1] Ex quarta propositione talis est syllogismus: «si non est
b, est a, si non est c, non est a»; dico quia «si non est b, est
c». Nam si non est b, est a, si vero a fuerit, necesse est esse c
(id enim consequitur eam propositionis partem quae ait: «si non
est c, non est a»); si igitur non sit b, est c. At si b terminus
affirmetur, nullus est syllogismus. Sequitur namque ut non sit a,
sed non sequitur ut sit vel non sit c, velut in his terminis:
nam si sit b quidem insensibile, a animal, c animatum, et
proponatur: «si sit insensibile, non est animal» sed non necesse
est esse vel non esse animatum. [2] C vero terminus si negetur,
fiet protinus syllogismus. Nam si non est c, non est a, si non
est a, erit b (id enim consequitur eam propositionis partem quae
dicit: «si non est b est a»); si igitur non sit c, erit b. Quod
si sit c, non est necesse esse vel non esse a, quo fit ut ne b
quidem. Nam si est animatum, non necesse est esse animal vel non
esse, quo fit ut ne insensibile quidem esse vel non esse necesse
sit. Et hactenus quidem quatuor modos ita disposuimus, ut ad b
terminum, quoquo se modo haberet, a terminus esse poneretur, ad c
vero non esse. Nunc ita statuamus ut a terminus ad b terminum
non esse dicatur, ad c vero esse, ordine scilicet immutato. [3]
Omnes vero non esse aequimodas propositiones illud ostendit quod
a quidem si affirmative est ad b, ad c negative proponitur, aut
si negative ad b, affirmativam ad c retinet enuntiationem. Quinta
igitur propositio talem facit syllogismum, cum talis est
propositio: «si est b, non est a, si est c, est a»; dico quia «si
est b, non est c»; nam si est b, non est a, si vero non sit a,
non est c (id enim talem propositionem consequebatur, quae, si
esset c terminus, a quoque esse dicebat); si est igitur b, non
est c. At si negetur b, nullus est syllogismus: si enim non sit
b, non necesse est esse a, quo fit ut ne ad c quidem necessitas
ulla perveniat. [4] Et in terminis idem patet, nam si sit b
quidem mortuum, a animatum, c animal, et sit ita propositio: «si
est mortuum, non est animatum, si animal est, animatum est», et
assumamus «non esse mortuum», non necesse est esse vel non esse
animatum. Nam et quae adhuc animata sunt, et quae numquam
fuerunt, non sunt mortua, quocirca non sequitur ut sit vel non
sit animal; quod enim mortuum non est, potest et esse animal, ut
canis vivens, et non esse, ut lapis. At si c terminus affirmetur,
erit perfecta conclusio non esse b; nam si sit c, est a, si vero
sit a, non erit b (id enim consequitur superius positum
propositionis modum); si igitur sit c, non erit b.[5] At si
negetur c, neque ad a neque ad b necessitas ulla perducitur,
velut in his terminis : nam si non est animal, neque animatum,
neque mortuum vel esse vel non esse necesse est. Sextae
propositionis haec conclusio est: «si est b, non est a, si non
est c, est a»; dico quia «si est b, erit c». Nam si est b, non
est a, si non sit a, erit c (talis enim in hac parte
propositionis est consequentia); si igitur sit b, erit c. Quod si
b terminus abnuatur, nihil necessarium fiet: nam si non sit b,
nec a nec c terminos vel ad esse vel ad non esse sequitur ulla
necessitas, ut in terminis patet. Nam si sit b mortuum, a
animatum, c inanimatum, si non sit mortuum, non necesse est esse
vel non esse animatum, quocirca ne inanimatum quidem. [6] At si c
terminus assumatur, si quidem in negatione sit positus, fiet
rata conclusio non esse b terminum: nam quoniam non est c, est a,
at si sit a, non est b, si igitur non sit c, non erit b. Quod si
affirmetur c terminus, nihil est necessarium; neque enim si sit
c, quamvis a non esse necesse sit, ad b terminum necessitas ulla
perveniet, ut etiam in terminis patet: nam si sit inanimatum,
necesse est non esse animatum, sed non necesse est esse mortuum.
Septimae propositionis talis est syllogismus: enuntietur enim:
«si non est b, non est a, si est c, est a»; dico quia «si non est
b, non est c»: si enim non sit b, non erit a, quod si a non
fuerit, non erit c (id enim sequebatur eam propositionem qua
dicebatur, si esset c terminus, a quoque consequi ut esset); si
igitur non sit b non erit c. [7] Quod si affirmetur b, nihil est
necessarium; neque enim si sit b, vel a vel c aut esse aut non
esse necesse est, ut in terminis patet: nam si sit b animatum, a
animal, c sensibile, et sit propositio: «si animatum non est, non
est animal, si sensibile est, animal est», si assumatur esse
animatum, neque animal necesse est esse, neque sensibile. At si
per c terminum fiat assumptio, si quidem affirmabitur, erit firma
conclusio; si negetur, nullus est syllogismus: nam si est c, est
a, si sit a, erit b (id enim consequebatur eam propositionem
quae ait, «si non sit b, non esse a»); si igitur sit c, erit b.
At si idem c terminus abnuatur, nihil est necessarium; nam si non
sit c, neque a neque b terminum necessitas ulla constringit,
velut si non sit sensibile, non sit forsitan animal, sed non
necesse est esse animatum ; reperientur vero termini quibus ne a
quidem non esse necesse sit.

6. [1] Octavus modus est in quo ita proponitur: «si non est b,
non est a, si non est c, est a»; dico quia «si non est b, est c»:
si enim non sit b, non erit a, quod si non sit a, erit c (id
enim consequebatur eam partem propositionis quae dicebat: «si non
est c, est a»); si igitur non sit b, erit c. Quod si b terminus
affirmetur, nihil est necessarium; nam si sit b, neque esse neque
non esse necesse est a terminum, quo fit ne c quidem. Id vero
tali liquet exemplo, si sit b animatum, a animal, c insensibile,
et proponatur: «si non sit animatum, non est animal, si non sit
insensibile, est animal». [2] Si igitur in assumptione affirmemus
b terminum, ac dicamus: «atqui est animatum», non necesse est
esse vel non esse animal vel insensibile, quocirca nullus est
syllogismus. At si c terminus abnuatur, fiet protinus
syllogismus: nam si non est c, est a, si vero est a, erit b, si
igitur non sit c, erit b. Quod si c terminus affirmetur, nihil
est necessarium; nam et si a terminum non esse necesse est,
quantum ad b terminum nihil necessarium cadit. Id vero tali
demonstratur exemplo: «si sit insensibile, non est animal», quod
si animal non est, non necesse est esse vel non esse animatum. In
non aequimodis igitur propositionibus, sive b sive c terminus
assumatur, octo necesse est ex utraque parte fieri syllogismos;
reliquae vero ex utraque parte octonae complexiones necessitate
privatae sunt. [3] At si sint aequimodae, nullus omnino est
syllogismus. Aequimodae vero dicuntur quotiens a terminus ad
utrosque vel esse vel non esse proponitur; omnes autem aequimodae
propositiones sunt huiusmodi:

Si est b, est a, si est c, est a.

Si est b, est a, si non est c, est a.

Si non est b, est a, si est c, est a.

Si non est b, est a, si non est c, est a.

Si est b, non est a, si est c, non est a.

Si est b, non est a, si non est c, non est a.

Si non est b, non est a, si est c, non est a.

Si non est b, non est a, si non est c, non est a.

[4] In quibus et per consequentiam propositionum superius
designatam, et per exempla currentes, possumus lucide et
constanter agnoscere nullam omnino in syllogismis fieri
necessitatem. Quocirca, cum tribus terminis texitur propositio,
ex prima quidem figura fiunt syllogismi sedecim, ex secunda
syllogismi sedecim, ex tertia etiam totidem colliguntur, omnes ex
tribus terminis syllogismi quadraginta octo. Restat nunc ut de
his syllogismis dicamus qui duabus hypotheticis continentur,
quorum quidem similis consequentiae modus est, ut in his
propositionibus quae ex duabus categoricis ac simplicibus
efficiebantur. [5] In omnibus enim si quidem velimus astruere,
primam totius propositionis assumemus partem, si vero in
conclusione aliquid destruendum est, secunda negabitur. Sive
autem prima denegetur, sive posterior affirmetur, nulla fit
omnino necessitas, nisi in quinta, septima, tertia decima et
quinta decima propositione, in quibus non complexionis natura,
sed terminorum proprietas consequentiam facit, sicut in his
syllogismis fieri docuimus qui in his propositionibus constant,
quae duabus simplicibus continentur. Horum autem omnium qui ex
duabus hypotheticis constant propositiones apposui, quarum
differentias cum lector agnoverit, ad earum exempla necesse est
revertatur, quae ex simplicibus et categoricis iunctae sunt. [6]
Sunt autem omnes propositionum differentiae, quae ex duabus
hypotheticis copulantur, huius modi:

Si cum est a, est b, cum sit c, est d.

Si cum est a, est b, cum sit c, non est d.

Si cum est a, est b, cum non sit c, est d.

Si cum est a, est b, cum non sit c, non est d.

Si cum sit a, non est b, cum sit c, est d.

Si cum sit a, non est b, cum sit c, non est d.

Si cum sit a, non est b, cum non sit c, est d.

Si cum sit a, non est b, cum non sit c non est d.

Si cum non sit a, est b, cum sit c, est d.

Si cum non sit a, est b, cum sit c, non est d.

Si cum non sit a, est b, cum non sit c est d.

Si cum non sit a, est b, cum non sit c non est d.

Si cum non sit a, non est b, cum sit c est d.

Si cum non sit a, non est b, cum sit c non est d.

Si cum non sit a, non est b, cum non sit c, est d.

Si cum non sit a, non est b, cum non sit c, non est d.

[7] In his quoque propositionibus illud inspiciendum est quod,
cum sedecim sint, octo quidem ita variantur, ut tamen in omnibus
a terminus esse ponatur, octo vero ita, ut idem a terminus non
esse dicatur. Non vero quoquo modo positae fuerint habebunt vim
conditionalium propositionum ex duabus hypotheticis constantium;
nam si quis sic dicat: « si cum homo est, animal est, cum sit
animatum, corpus est», non fecerit eam propositionem quae ex
duabus conditionalibus constet. Neque enim idcirco quod animatum
est corpus est, quia qui homo est animal est, nec conditio
sequitur conditionem; sed si eas separes, per seque pronunties,
utraque habet in terminorum consequentia necessitatem: nam et qui
homo est animal est, et quod animatum est corpus est, et per se
istae propositiones verae sunt nec conditione iunguntur.

7. [1] Vt igitur singularum natura clarescat, de unaquaque est
disserendum. Prima igitur propositio talis esse debet, ut si sit
a positum, b terminus non continuo subsequatur, itemque, si c
ponatur, non necesse sit d terminum consequi, sed, posito quidem
a termino, c terminum, posito vero b, terminum d esse necesse
sit. Tunc enim eveniet ut si, posito a, fuerit b, necesse sit c
posito subsequi d, ut si sint termini a homo, b medicus, c
animatum, d artifex. Posito enim homine non necesse est ut
medicus sit, et cum sit animatum, non necesse est ut sit artifex;
at si homo sit, necesse est ut sit animatum, et si medicus sit,
necesse est ut artifex sit. Hoc itaque posito, eveniet ut si, cum
homo sit, medicus est, cum sit animatum, sit artifex. [2]
Secunda propositio ita esse debet, ut a atque b, itemque c atque
d praeter se esse possint, sed a praeter c esse non possit, b
autem atque d simul esse non possint. Tunc enim eveniet ut si,
posito a termino, b fuerit consecutum, posito c non esse d
necesse sit, ut si sit a homo, b niger, c animatum, d albus :
homo namque praeter nigrum, et animatum praeter album vel esse
vel non esse potest; homo vero praeter animatum, nigrum autem cum
albo esse non potest, evenitque ut si cum sit homo, niger sit,
cum sit animatus non sit albus. Item tertiae propositionis tales
terminos esse oportebit, ut a praeter b esse possit, c vero vel
cum a vel cum d simul esse non possit. [3] Quocirca evenit ut, si
a posito fuerit b, negato c termino d esse necesse sit, ut si
sit a quidem animatum, b medicus, c inanimatum, d artifex:
animatum enim praeter medicum esse potest, inanimatum vero neque
cum animato neque cum artifice iungi potest; itaque si cum
animatum est, medicus est, cum inanimatum non sit artifex est.
Quarta propositio his terminis contexenda est, ut a quidem cum b
termino, c autem cum d vel esse vel non esse possit, neque vero a
cum c, neque b cum d ulto modo esse possibile sit. Tunc enim
evenit ut, si a posito, b subsequatur, c negato negetur etiam d,
ut si sit a homo, b niger, c inanimatum, d album: homo quidem
praeter nigrum, inanimatum vero praeter album esse et non esse
potest; neque tamen homo cum inanimato, neque nigrum cum albo
esse possibile est. [4] Si tamen, cum homo sit, niger est,
sequitur ut, cum non sit inanimatum, non sit album. Quintae
propositionis haec membra sunt, ut a praeter b, et c praeter d
esse vel non esse possit, sed a praeter c esse non possit, b
atque d numquam simul esse possint, ita ut si alterum non sit,
alterum esse necesse sit. Tunc enim eveniet ut si a posito b
negetur, c posito d sequatur, ut si sit a quidem homo, b aeger, c
animatum, d sanus. Homo quidem praeter aegritudinem, animatum
vero praeter sanitatem et esse et non esse potest; sed si homo
sit, animatum esse necesse est; itaque fiet ut si, cum homo sit,
non sit aeger, cum sit animatus sanus sit. [5] Sexta propositio
hos terminos habere desiderat, ut a praeter b, et c praeter d, et
esse et non esse possit; idem vero a praeter c, et d praeter b
esse non possit. Tunc enim eveniet ut si a posito non est b,
posito c non sit d, ut si sit a homo, b artifex, c animatum, d
medicus. Homo quidem praeter artificium, animatum vero praeter
medicinam et esse et non esse potest; neque vero homo praeter
animatum, neque medicus praeter artificium esse potest. Quo fit
ut si cum homo est, artifex non est, cum sit animatum, non sit
medicus. [6] Septimae propositionis hi termini sunt, ut a quidem
praeter b esse et non esse possit, c autem neque cum d neque cum
a esse possit, b etiam cum c simul esse et non esse non possit;
ita namque eveniet ut si, posito a esse, b denegetur, negato c
termino d sequatur, ut si a quidem sit animatum, b sanum, c
inanimatum, d aegrum. Animatum quidem praeter sanitatem et esse
et non esse potest, inanimatum vero neque cum animato neque cum
aegro convenire potest; quo fit ut, si cum animatum est, sanum
est, cum non sit inanimatum aegrum sit. [7] Item octava
propositio his terminis copulanda est, ut a quidem praeter b
terminum et esse et non esse possit, c autem cum d non esse
possit, sed a cum c et d praeter b esse non possit. Hoc enim
pacto eveniet ut, si a posito b denegetur, denegato c termino d
terminus non sit, ut si sit a animatum, b artifex,c inanimatum, d
medicus. Animatum enim praeter artificium et esse et non esse
potest, inanimatum vero neque cum animato neque cum medico
convenit, medicus vero praeter artificium esse non potest; unde
evenit ut, si cum animatum est, non sit artifex, cum non sit
inanimatum non sit medicus.

8. [1] Nona propositio fiet si a quidem atque b simul esse non
possint, c vero possit esse praeter d, cum a vero esse non
possit. Tunc enim eveniet ut, si a denegato, b esse consequitur,
posito d sequatur, ut si sit a quidem inanimatum, b medicus, c
animatum, d artifex. Inanimatum quippe medicus esse non potest,
animatum vero potest non esse artifex; inanimatum vero atque
animatum simul esse non possunt, quo fit ut si quod non est
inanimatum, medicus sit, cum sit animatum sit artifex. Decimam
propositionem tales termini copulabunt, ut a quidem praeter b, at
vero c praeter d esse possit, sed a cum c et b cum d esse non
possit. [2] Ita enim proveniet ut, si negato a esse, b
consequatur, posito c termino d non esse necesse sit, ut si sit a
inanimatum, b nigrum, c animatum, d album. Inanimatum. quippe
praeter nigrum, et animatum praeter album esse et non esse
possunt: sed inanimatum cum animato, et nigrum cum albo simul
esse non possunt. Sed si negatum fuerit inanimatum et consecutum
fuerit nigrum, posito animato album esse negabitur. Item undecima
propositio ea sit, ut neque a cum b, neque c cum d simul esse
possit, a vero sine c et b sine d esse non possit. Ita enim si
cum a sit negatum, b sequitur, cum c negabitur, d esse necesse
est, ut si sit a inanimatum, b medicus, c invitale, d artifex.
Inanimatum quidem medicus esse non potest, quocirca ne invitale
quidem artifex; sed quod inanimatum est non potest non esse
invitale, itemque qui medicus est non potest non esse artifex.
[3] Si igitur inanimatum negetur et medicum esse consequatur, cum
negabitur invitale artifex esse conseguitur. Duodecima
propositio est quam talibus terminis constare oportebit, ut a
quidem praeter b, at vero c praeter d vel esse vel non esse
possit, a vero sine c, et b cum d, esse non possint. Ita enim
cadet ut si, a negato, b sequitur, c negato d etiam denegetur, ut
si fuerit a inanimatum,b album, c invitale, d nigrum. Inanimatum
quidem praeter album, invitale autem praeter nigrum vel esse vel
non esse potest; si tamen inanimatum non sit, et sit album, cum
invitale non sit non erit nigrum. [4] Tertia decima propositio
his terminis conectenda est, ut a quidem praeter b, at vero c
praeter d esse possit, a vero atque c, et b atque d ita simul
esse non possint, ut si alterum eorum non fuerit, alterum esse
necesse sit. Ita namque fiet si cum a negatum sit, b negetur, cum
c affirmatum sit d affirmetur, ut si sit a irrationabile, b
aegrum, c rationabile, d sanum. Irrationabile namque praeter
aegrum, et rationabile praeter sanitatem esse potest,
irrationabile vero atque rationabile, et aegrum atque sanum simul
esse non possunt; si tamen alterum eorum non fuerit, alterum
esse necesse est. Itaque fit ut si irrationabili denegato aegrum
denegetur, rationabili posito sanum ponatur. [5] Quarta decima
propositio his texenda membris est, ut a quidem praeter b, et c
praeter d esse possint, sed a atque c simul esse non possint, ita
ut cum alterum non fuerit alterum esse necesse sit, d vero
praeter b esse non possit. Fit igitur ut, si cum sit a denegatum,
b denegetur, cum sit c non sit d, ut si sit a inanimatum, b
artifex, c animatum, d medicus. Inanimatum quidem praeter
artificem, animatum vero praeter medicum esse potest; inanimatum
vero cum animato non convenit, et medicus ab artifice nullo modo
separatur; fit igitur ut si, cum non est inanimatum, non sit
artifex, cum sit animatum non sit medicus. [6] Quinta decima
propositio hos terminos habere debet, ut aquidem cum c, at vero b
cum d esse non possit, b vero atque d talia sint, ut altero
eorum negato, alterum eorum esse necesse sit. Ita namque fiet ut
si, cum sit a denegatum, b negetur, cum negabitur c affirmetur d,
ut si sit a quidem irrationabile, b sanum, c inanimatum, d
aegrum. Irrationabile quidem si non sit, non est inanimatum;
sanum etiam atque aegrum simul esse non possunt, et qui sanum
negaverit aegrum necesse est affirmet, itemque e diverso; est
igitur ut, si negato irrationabili negetur sanum, negato
inanimato aegrum ponatur. [7] Sexta decima propositio est quae
his terminis constat, ut a quidem praeter c, at vero d praeter b
esse non possit, a vero cum b et c cum d esse nullo modo queant.
Evenit igitur ut si, a quidem negato, negetur b, denegato c
terminus d abnuatur, ut si sit a inanimatum, b artifex, c
invitale, d medicus. Inanimatum igitur praeter invitale et
medicus praeter artificem esse non potest, inanimatum vero cum
artifice et invitale cum medico esse non poterit: si igitur
negato inanimato negetur artifex, negato invitali negatur
medicus.

9. [1] Atque haec quidem ratio propositionum, quarum superius
exempla descripsimus, idcirco intellegatur assumpta ut earum
natura claresceret, non quo aliter inter se termini esse non
possint. Nam, ut superius dictum est, non sufficit quolibet modo
iungere terminos, ut fiant hypotheticae propositiones ex duabus
conditionalibus coniugatae; neque enim si quis dicat : «si cum
homo est, animal est, cum dies est, lucet», talem fecerit
propositionem quae ex duabus conditionalibus constet, idcirco
quia prior conditio non est secundae causa conditionis. Hoc
igitur superius positarum propositionum ratio demonstrat,
quemadmodum fit ut conditionem conditio consequatur. Quae cum ita
sint de earum dicendum est syllogismis. [2] Fit igitur ex prima
propositione syllogismus hoc modo: «si cum est a, est b, cum sit
c, est d. Atqui cum sit a, est b, cum igitur sit c, erit d», vel
ita: «atqui cum sit c, non est d, cum igitur sit a, non est b».
Posse vero hanc esse assumptionem superius descripta
propositionum natura demonstrat. Item ex secunda propositione:
«si cum est a, est b, cum sit c, non est d. Atqui cum sit a, est
b, cum igitur sit c, non est d»; vel ita: «atqui cum sit c, est
d, cum igitur sit a, non est b». Ex tertia: «si cum sit a, est b,
cum non sit c, est d. Atqui cum sit a est b, cum igitur non sit
c, est d»; vel ita: «atqui cum non sit c, non est d, cum igitur
sit a, non est b». [3] Item ex quarta: «si cum sit a, est b, cum
non sit c, non est d. Sed cum sit a, est b, cum igitur non sit c,
non est d»; vel ita: «atqui cum non sit c, est d, cum igitur sit
a, non est b». Ex quinta propositione fiunt quatuor
collectiones: ita namque termini proponuntur, ut utrobique fiat
rata conclusio hoc modo: «si cum est a, non est b, cum sit c, est
d. Atqui cum sit a, non est b, cum igitur sit c, est d»; vel
ita: «atqui cum sit a, est b, cum igitur sit c, non est d»; vel
ita. «atqui cum sit c, non est d, cum igitur sit a, est b»; vel
ita: «atqui cum sit c, est d, cum igitur sit a, non est b». Ex
sexta: «si cum est a, non est b, cum sit c, non est d. Atqui cum
sit a, non est b, cum igitur sit c, non est d»; vel ita: «atqui
cum sit c, est d, cum igitur sit a, est b». [4] Ex septima itera
fiunt quatuor syllogismi hoc modo: «si cum est a, non est b, cum
non sit c, est d. Atqui cum est a, non est b, cum igitur non sit
c, est d»; vel ita: «atqui cum sit a, est b, cum igitur non sit
c, non est d» ; vel ita:«atqui cum non sit c, non est d, cum
igitur sit a, est b»; vel ita: «atqui cum non sit c, est d, cum
igitur sit a, non est b». Ex octava propositione: «si cum est a,
non est b, cum non sit c, non est d. Atqui cum sit a, non est b,
cum igitur non sit c, non est d»; vel ita: «atqui cum non sit c,
est d, cum igitur sit a, est b». [5] Hactenus quidem ex his
propositionibus quae a esse proponebant, atque ita caeteros
terminos affirmando negandoque variabant, ostendimus qui fierent
syllogismi. Nunc ex his propositionibus quinam syllogismi fiant
dicendum est, quae ita caeteros terminos variant, ut a non esse
proponant. Ex nona enim propositione ita fit syllogismus: «si cum
non est a, est b, cum sit c, est d. Atqui cum non sit a, est b,
cum igitur sit c, est d»; vel ita: «atqui cum sit c, non est d,
cum igitur non sit a, non est b». Item ex decima: «si cum non est
a, est b, cum sit c, non est d. Atqui cum non est a, est b, cum
igitur sit c, non est d» ; vel ita : «atqui cum sit c, est d, cum
igitur non sit a, non est b». [6] Ex undecima: «si cum non est
a, est b, cum non sit c, est d. Atqui cum non est a, est b, cum
igitur non sit c, est d»; vel ita: «atqui cum non sit c, non est
d, cum igitur non sit a, non est b». Ex duodecima: «si cum non
est a, est b, cum non sit c, non est d. Atqui cum non sit a, est
b, cum igitur non sit c, non est d»; vel ita: «atqui cum non sit
c, est d, cum igitur non sit a, non est b». Item ex tertia
decima, quae quatuor colligit syllogismos hoc modo: «si cum non
est a, non est b, cum sit c, est d. Atqui cum non sit a, non est
b, cum igitur sit c, non est d»; vel ita: «atqui cum non sit a,
est b, cum igitur sit c, non est d»; vel ita: «atqui cum sit c,
non est d, cum igitur non sit a, est b»; vel ita: «atqui cum sit
c, est d, cum igitur non sit a, non est b». [7] Item ex quarta
decima: «si cum non est a, non est b, cum sit c, non est d. Atqui
cum non est a, non est b, cum igitur sit c, non est d»; vel ita:
«atqui cum sit c, est d, cum igitur non sit a, est b». Quinta
decima rursus quatuor colligit syllogismos, hoc modo : «si cum
non est a, non est b, cum non sit c, est d. Atqui cum non sit a,
non est b, cum igitur non sit c, est d»; vel ita: «atqui cum non
est a, est b, cum igitur non sit c, non est d»; vel ita: «atqui
cum non sit c, non est d, cum igitur non sit a, est b»; vel ita:
«atqui cum non sit c, est d, cum igitur non sit a, non est b». Ex
sexta decima propositione: «si cum non est a, non est b, cum non
sit c, non est d. Atqui cum non sit a, non est b, cum igitur non
sit c, non est d»; vel ita: «atqui cum non sit c, est d, cum
igitur non sit a, est b».

10. [1] Ex quibus omnibus quadraginta conclusiones fiunt: sedecim
quidem assumpta prima conditione, ita ut in prima propositione
est posita; sedecim vero assumpta secunda conditione, contrario
modo atque in propositione est collocata; octo vero ex quinta,
septima, tertia decima et quinta decima, propositionibus fiunt,
assumptis primis quidem conditionibus contrario modo atque in
propositione proferebantur, secundis vero conditionibus eodem
modo assumptis, ut in propositione fuerant collocatae. [2] Vt
igitur omnium propositionum conclusionumque ratio clarescat,
omnes huiusmodi enuntiationes cum propositis apposuimus exemplis.

Si cum est a homo, est b medicus, cum sit c animatum, est d
artifex.

Si cum est a homo, est b niger, cum sit c animatum, non est d
albus.

Si cum est a animatum, est b medicus, cum non sit c inanimatum,
est d artifex.

Si cum est a homo, est b niger, cum non sit c inanimatum., non
est d albus.

Si cum est a homo, non est b niger, cum sit c animatum, est d
sanus.

Si cum est a homo, non est b artifex, cum sit c animatum, non est
d medicus.

Si cum est a animatum, non est b sanum, cum non sit c inanimatum,
est d aegrum. Si cum est a animatum, non est b artifex, cuna non
sit inanimatum, non est d medicus.

Si cum non est a inanimatum, est b medicus, cum sit c animatum,
est d artifex.

Si cum non est a inanimatum, est b niger, cum sit c animatum, non
est d albus.

Si cum non est a inanimatum, est b medicus, cum non sit c
invitale, est d artifex.

Si cum non est a inanimatum, est b albus, cum non sit c invitale,
non est d nigrum.

Si cum non est a irrationale, non est b aegrum, cum sit c
rationale, est d sanum.

Si cum non est a inanimatum, non est b artifex, cum sit c
animatum, non est d medicus.

Si cum non est a irrationale, non est b sanum, cum non sit c
inanimatum, est d aegrum.

Si cum non est a inanimatum, non est b artifex, cum non sit c
invitale, non est d medicus.

[3] Ac de his quidem qui per conexionem fiunt haec dicta sunt. Hi
vero qui in disiunctione sunt positi illis videntur adiuncti,
eorumque modos formasque suscipiunt, quos superius in conexione
positos ex his propositionibus fieri diximus quae duabus
simplicibus iungerentur. Si igitur in disiunctione propositarum
propositionum ad eas similitudinem demonstraverim quae in
conexione positae ex simplicibus copulatae sunt, quot modi
qualesque conclusiones sunt in unaquaque illarum quae per
conexionem fiunt propositionum, tot etiam in his esse necesse est
quae per disiunctionem pronuntiatae eamdem vim conexioni habere
monstrantur. Quatuor ergo superius differentias per conexionem
enuntiatarum propositionum esse diximus, si ex simplicibus
propositionibus copularentur, hoc modo : «si est a, est b»; «si
non est a, non est b»; «si est a, non est b»; «si non est a, est
b». [4] Per disiunctionem quoque propositiones quatuor
differentias tenent hoc modo: «aut a est, aut b est»; «aut a non
est, aut b non est»; «aut a est, aut b non est»; «aut a non est,
aut b est». Quarum quidem ea quae prima est et proponit «aut a
esse, aut b», in his tantum dici potest in quibus alterum eorum
esse necesse est, velut in contrariis medietate carentibus,
similisque est ei propositioni quae dicit: «si a non est, b est».
Quae enim proponit: «aut a est, aut b est», id intellegit, neque
simul utraque esse posse, et, si unum non fuerit, consequi ut
sit alterum. Itaque si non sit a, erit b; sed haec una est earum
propositionum quas in his quae per conexionem fiunt superius
numeravimus. [5] Quicumque igitur syllogismi in ea propositione
fiunt, quae est: «si a non est, b est», hi etiam in ea faciendi
sunt quae per disiunctionem proponitur, cum dicimus: «aut a est,
aut b est». Fiunt autem in superiore quatuor modis: quamlibet
enim partem propositionis assumpseris, sive praecedentem, sive
etiam consequentem, sive negativo modo, sive affirmativo, faciet
syllogismum. Nam si haec propositio sit: «si non est a, est b»,
sive non sit a, erit b; sive sit a, non erit b; sive non sit b,
erit a; sive sit b, non erit a. [6] In propositione quoque
disiunctiva idem est. Nam cum dicitur «aut a est, aut b est»,
siquidem a fuerit, b non erit; quod si a non fuerit, erit b, et
si b non sit, erit a: si b fuerit, non erit a. Id quoque tali
declaratur exemplo. Nam si sit propositio: «aut aeger est, aut
sanus», quidquid horum in assumptione assumptum fuerit, vel
negatum, altera pars vel affirmabitur, vel negabitur hoc modo:
nam si sanus est, non est aeger; si non est sanus, aeger est; si
aeger est, non est sanus; si non est aeger, sanus est. [7] Item
ea propositio disiunctiva quae proponit «aut non est a, aut non
est b», fit quidem de his quae quolibet modo simul esse non
possunt, etiamsi non alterum eorum necesse sit esse, similisque
est ei propositioni conexae per quam ita proponatur: «si est a,
non est b». Quae enim sic enuntiat: «aut non est a, aut non est
b», id nimirum sentit, quod si a sit, b esse non possit. Id ita
probabitur. Cum enim proponitur hoc modo: «aut non est a, aut non
est b», tum si assumatur esse a, non erit b. Quocirca ei
propositioni conexae similis est quae ita enuntiat «si sit a non
esse b». In hac vero propositione duae tantum complexiones
syllogismos creabant: nam si esset a, non erat b, et si esset b
non erat a. Sive autem non esset a, non necesse erat esse vel non
esse b; sive non esset b, non necesse erat esse vel non esse a.

11. [1] Quocirca et in disiunctiva propositione totidem
syllogismos esse necesse est, totidem vero incollectibiles
complexiones; nam cum ita proponitur: «aut non est a, aut non est
b», ita dicitur: «si sit a, non erit b»; et si sit b, non erit
a. Sive autem non sit a, non necesse erit esse vel non esse b;
sive non sit b, non necesse erit esse vel non esse a, veluti in
his apparet exemplis. [2] Si enim quis dicat: «aut non est album,
aut non est nigrum», si igitur assumat: «atqui est album», non
erit nigrum; vel rursus: «atqui est nigrum», non erit album. Sive
autem album non esse assumpserit, non necesse erit esse vel non
esse nigrum; sive nigrum non esse assumpserit, ut sit vel non sit
album nullam faciet necessitatem. Item ea propositio per quam
ita proponitur: «aut est a, aut non est b», dicitur quidem de
sibimet adhaerentibus, proponiturque in his propositionibus quae
ad minora de maioribus tendunt, similisque est ei propositioni
conexae quae enuntiat: «si non est a, non est b». [3] Nam qui
dicit: «aut est a, aut non est b», si assumat: «atqui non est a»,
modis omnibus non erit b; si igitur non sit a, non erit b. Id
enim haec disiunctio praemittebat. In hac vero siquidem a
negaretur, vel confirmaretur b, fiebat aliquis syllogismus; sive
autem a affirmaretur, sive b negaretur, nulla erat in conclusione
necessitas. Idem provenit in disiunctis: nam cum proponitur:
«aut est a, aut non est b», siquidem non sit a, non erit b; si
vero sit b, erit a: quod si sit a, vel non sit b, nihil est
necessarium. [4] Id vero in his terminis approbatur, si quis ita
proponat: «aut animal est, aut non est homo»; si igitur animal
non sit, non est homo; si homo sit, animal est; sive autem animal
sit, non necesse est esse hominem, sive homo non sit, animal non
necesse est interire. Ea vero propositio quae dicit:«aut non est
a, aut est b», in his quae siti adhaerent proponi potest, et a
minoribus ad maiora contendit, sed est similis ei propositioni
conexae quae dicit: «si est a, est b». Nam cum ita quis enuntiat,
siquidem assumat esse a, statim consequitur ut sit b; sed in hac
propositione, siquidem affirmaretur esse a, sequebatur ut esset
b. [5] Quod si negaretur b, sequebatur ut non esset a; sive autem
negaretur a, sive affirmaretur b, nihil necessarium videbatur
accidere. Et in ea igitur propositione disiuncta quae dicit: «aut
non est a, aut est b», siquidem fuerit a, erit b; si non fuerit
b, non erit a: sive autem non sit a, sive sit b, nulla est
necessitas syllogismi, ut in hoc declaratur exemplo: «aut non est
homo, aut animal est». Si igitur assumamus: «atqui est homo»,
erit animal; si negemus esse animal, non erit homo; si autem
hominem negemus, vel animal affirmemus, nihil necessarium cadit.
[6] Quocirca ex his quae superius dicta sunt declaratur quot
disiunctarum propositionum syllogismi sint, vel quibus ab his
quae conexae sunt differentiis segregentur. Quae enim conexae
sunt quandam in eo quod est esse vel non esse consequentiam
monstrant; quae vero secundum disiunctionem proponuntur ita sunt,
ut sibimet consentire non possint. Invenias quoque per
conexionem propositiones, quae id intellegi velint, ut a se
nequeant separari, ut cum ita proponimus: «si est a, est b». Id
nimirum haec propositio intellegit quod si esse potuerit a,
statim consequatur ut sit etiam b. [7] Nulla vero earum quae in
disiunctione sunt ita proponitur, ut simul esse videantur. Cum
enim dicimus: «aut a est, aut b est», aut easdem propositiones
quolibet modo alio variamus, id et coniunctio quae disiunctiva
ponitur sentit simul eas esse non posse. Et cum late earum pateat
differentia, idcirco nunc de eisdem pauca subiunximus, quoniam
totidem syllogismos fieri dicebamus in his propositionibus quae
per disiunctionem fierent, quot etiam fuerant in conexis; et
quoniam de omnibus qui quoquo modo fieri possunt hypotheticis
syllogismis sufficienter dictum est, hic operis longitudinem
terminemus.

