LIBER PRIMVS  

 Expeditis his quae ad praedicamenta Aristotelis
Porphyrii institutione digesta sunt, hos quoque commentarios in
praedicamenta perscribens mediocris styli seriem persecutus,
nihil de altiorum quaestionum tractatione permiscui, sed
dilucidandi moderatione servata, nec angere lectorem brevitate
volui, nec dilatatione confundere. Quare prius breviter huius
operis aperienda videtur intentio, quae est huiusmodi: Rebus
praeiacentibus, et in propria principaliter naturae constitutione
manentibus, humanum solum genus exstitit, quod rebus nomina
posset imponere. Vnde factum est ut sigillatim omnia prosecutus
hominis animus singulis vocabula rebus aptaret. Et hoc quidem,
verbi gratia, corpus, hominem vocavit, illud vero, lapidem, aliud
lignum, aliud vero colorem. Et rursus quicunque ex se alium
genuisset, patris vocabulo nuncupavit. Mensuram quoque
magnitudinis proprii forma nominis terminavit, ut diceret
bipedale esse, aut tripedale, et in aliis eodem modo. Omnibus
ergo nominibus ordinatis, ad ipsorum rursus vocabulorum
proprietates figurasque reversus est, et huiusmodi vocabuli
formam, quae inflecti casibus possit, nomen vocavit; quae vero
temporibus distribui, verbum. Prima igitur illa fuit nominum
positio, per quam vel intellectui subiecta vel sensibus
designaret. Secunda consideratio, qua singulas proprietates
nominum figurasque perspicerent, ita ut primum nomen sit ipsum
rei vocabulum: ut, verbi gratia, cum quaelibet res homo dicatur.
Quod autem ipsum vocabulum, id est homo, nomen vocatur, non ad
significationem nominis ipsius refertur, sed ad figuram, idcirco
quod possit casibus inflecti. Ergo prima positio nominis secundum
significationem vocabuli facta est, secunda vero secundum
figuram: et est prima positio, ut nomina rebus imponerentur,
secunda vero ut aliis nominibus ipsa nomina designarentur. Nam
cum homo vocabulum sit subiectae substantiae, id quod dicitur
homo, nomen est hominis, quod ipsius nominis appellatio est.
Dicimus enim, quale vocabulum est homo? Et proprie respondetur,
nomen. In hoc igitur opere haec intentio est, de primis rerum
nominibus, et de vocibus res significantibus disputare, non in eo
quod secundum aliquam proprietatem figuramque formantur, sed in
eo quod significantes sunt. Nam quodcunque de substantia vel
facere vel pati dicitur, non ita tractatur, quasi unum eorum
casibus inflecti possit, aliud vero temporibus permutari, sed
quasi aut hominem, aut eduum, aut individuum aliquod, aut speciem
genusve  significet. Est igitur huius operis intentio
de vocibus res significantibus, in eo quod significantes sunt
pertractare. Haec quidem est tempori introductionis, et simplicis
expositionis apta sententia, quam nos nunc Porphyrium sequentes,
quod videbatur expeditior esse planiorque digessimus. Est vero
in mente de intentione, utilitate et ordine, tribus quaestionibus
disputare, videlicet in alio commentario quem componere proposui
de eisdem categoriis ad doctiores, quarum una est quid
praedicamentorum velit intentio, ibique numeratis diversorum
sententiis, docebimus cui nostrum quoque accedat arbitrium, quod
nemo huic in praesentia sententiae repugnare miretur, cum videat
quanto illa sit altior cuius non nimium ingredientium mentes
capaces esse potuissent, ad quos mediocriter imbuendos ista
conscripsimus. Afficiendi ergo, et quodammodo disponendi mediocri
expositione sunt in ipsis quasi disciplinae huius foribus, quos
ad hanc paramus scientiam admittere. Hanc igitur causam mutatae
sententiae utriusque operis lector agnoscat, quod illic ad
scientiam Pythagoricam perfectamque doctrinam, hic ad simplices
introducendorum motus expositionis sit accommodata sententia; sed
nunc ad propositum revertamur, sitque in praesens
praedicamentorum intentio, quae superius est comprehensa, id est,
de primis vocibus significantibus prima rerum genera, in eo quod
significantes sunt disputare: et quoniam res infinitae sunt,
infinitas quoque voces, quae significent eas esse necesse est:
sed infinitorum nulla cognitio est, infinita namque animo
comprehendi nequeunt. Quod autem ratione mentis circumdari non
potest, nullius scientiae fine concluditur, quare infinitorum
scientia nulla est: sed hic Aristoteles non de infinitis rerum
significationibus tractat, sed decem praedicamenta constituens,
ad quae ipsa infinita multitudo significantium vocum referri
debeat, terminavit: ut, verbi gratia, cum dico homo, lignum,
lapis, equus, animal, plumbum, stannum, argentum, aurum, et alia
huiusmodi quae nimirum infinita sunt, haec omnia ad unum
substantiae vocabulum deducantur. Haec namque, et si qua sunt
alia quae certae sunt infinita vocabula, unum substantiae nomen
includit. Rursus cum dico bipedale, tripedale, sex, quatuor,
decem, lineam, superficiem, soliditatem, et quaecunque alia ex
eodem genere quae infinita sunt, uno quantitatis nomine
continentur, ut haec omnia sub quantitate ponantur. Rursus cum
dico album, vel scientiam, vel bonum, vel malum, vel alia
huiusmodi, quaeque in hoc quoque genere  infinita sunt,
unum tamen nomen concludens omnia qualitatis occurrit, et de
aliis quoque similiter. Rerum ergo diversarum indeterminatam
infinitamque multitudinem, decem praedicamentorum paucissima
numerositate conclusit, ut ea quae infinita sub scientiam cadere
non poterant, decem propriis generibus diffinita scientiae
comprehensione claudantur. Ergo decem praedicamenta quae dicimus,
infinitarum in vocibus significationum genera sunt, sed quoniam
omnis vocum significatio de rebus est, quae voce significantur in
eo quod significantes sunt, genera rerum necessario
significabunt. Vt igitur concludenda sit intentio, dicendum est
in hoc libro de primis vocibus, prima rerum genera
significantibus in eo quod significantes sunt, dispositum esse
tractatum. Sed quoniam de intentione dictum est, breviter huius
operis utilitas explicanda est. Nam cum res infinitae infinitis
quoque vocibus significarentur, et (ut dictum est) sub scientiam
venire non possent, hac definitione, qua decem praedicamentorum
divisio facta est, cunctarum rerum et vocum significantium
acquirimus disciplinam. Hinc est quod ad logicam tendentibus
primus hic liber legendus occurrit, idcirco quod cum omnis logica
syllogismorum ratione sit constituta, syllogismi vero
propositionibus iungantur, propositiones vero sermonibus
constent, prima est utilitas quid quisque sermo significet,
propriae scientiae diffinitione cognoscere. Haec quoque nobis de
decem praedicamentis inspectio, et in physica Aristotelis
doctrina, et in moralis philosophiae cognitione perutilis est,
quod per singula currentibus magis liquebit. Quocirca de ordine
quoque libri huius eadem ratio est. Nam quoniam res simplices
compositis natura priores sunt, quae enim composita sunt, ex
simplicibus componuntur. Hic quoniam de simplicibus vocibus res
significantibus disputatur, secundum ipsius simplicitatis
principalem naturam, primus hic Aristotelis liber inchoantibus
addiscitur. Nec illud fere dubium est, ad quam partem
philosophiae huius libri ducatur intentio, idcirco quoniam qui de
significativis vocibus tractat, de rebus quoque est aliquatenus
tractaturus. Res etenim et rerum significatio iuncta est, sed
principalior erit illa disputatio quae de sermonibus est: secundo
vero loco illa quae de rerum ratione formatur. Quare quoniam
omnis ars logica de oratione est, et in hoc opere de vocibus
principaliter tractatur (quanquam enim sit huius libri relatio ad
caeteras quoque philosophiae partes), principaliter tamen
refertur ad logicam, de cuius quodammodo simplicibus elementis,
id est, de sermonibus in eo principaliter disputavi. Aristotelis
vero neque ullius alterius liber est, idcirco quod in omni
philosophia sibi ipse de huius operis disputatione consentit, et
brevitas ipsa atque subtilitas ab Aristotele non discrepat,
alioqui interruptum imperfectumque opus edidisse videretur qui de
syllogismis scriberet, si aut de propositionibus
praetermisisset, aut de primis vocibus tractatum, quibus ipsae
propositiones continentur, omitteret. Quanquam exstet 
alter Aristotelis liber de eisdem disputans, eadem fere
continens, cum sit oratione diversus; sed hic proprietatis liber
calculum coepit. Archites etiam duos composuit libros quos
Καθόλους Λόγους inscripsit, quorum in primo haec decem
praedicamenta disposuit. Vnde posteriores quidam non esse
Aristotelem huius divisionis inventorem suspicati sunt, quod
Pythagoricus vir eadem conscripsisset, in qua sententia Iamblicus
philosophus est non ignobilis, cui non consentit Themistius,
neque concedit eum fuisse Architem, qui Pythagoricus
Tarentinusque esset, quique cum Platone aliquantulum vixisset,
sed peripateticum aliquem Architem, qui novo operi auctoritatem
vetustate nominis conderet, sed de his alias. Restat inscriptio
quae varia fuit. Inscripsere namque alii de rebus, alii de
generibus rerum, quos eadem similisque culpa confudit. Namque (ut
docuimus) non de rerum generibus, neque de rebus, sed de
sermonibus rerum genera significantibus in hoc opere tractatus
habetur, hoc vero Aristoteles ipse declarat cum dicit: Eorum quae
secundum nullam complexionem dicuntur, singulum aut substantiam
significat, aut quantitatem. Quod si de rebus divisionem faceret,
non dixisset significat; res enim significatur, non ipsa
significat. Illud quoque maximo argumento est Aristotelem non de
rebus, sed de sermonibus res significantibus speculari, quod ait:
Singulum igitur eorumque dicta sunt, ipsum quidem secundum se in
nulla affirmatione dicitur, horum autem ad se invicem
complexione affirmatio fit. Res enim si iungantur, affirmationem
nullo modo perficiunt, affirmatio namque in oratione est.
Quocirca si praedicamenta iuncta faciunt affirmationem
(affirmatio vero non nisi in oratione est, quae autem iunguntur
ut affirmatio fiat, hae sunt rerum significantes voces)
praedicamentorum tractatus non de rebus, sed de vocibus est; male
igitur vel de rebus vel rerum generibus inscripserunt. Annotant
alii hunc librum legendum ante Topica, quod nimis absurdum est.
Cur enim non magis ante Physica? Quasi vero minor huius sit libri
usus in Physicis, cum primi Resolutorii ante Topica legantur, et
ante primos Resolutorios Perihermenias liber ad cognitionem
veniat inchoantis, cur non magis hunc librum vel ante
Perihermenias, vel ante Resolutorios inscripserunt? Quare
repudianda est inscriptionis istius quoque ipsa sententia,
dicendumque est: Quoniam rerum prima decem genera sunt, necesse
fuit decem quoque esse simplices voces, quae de subiectis rebus
dicerentur: omne enim quod significat de illa re dicitur quam
significat, ergo inscribendus liber est de decem Praedicamentis.
Sed forte quis dicat, si de significantibus rerum vocibus ipsa
disputatio est, cur de ipsis disputat rebus? Dicendum est,
quoniam res semper cum propria significatione coniunctae sunt, et
quidquid in res venit, hoc idem in rerum vocabulis invenitur:
quare recte de vocabulis disputans, proprietatem significantium
vocum de his quae significabantur, id est de rebus assumpsit.
Erit alia quoque fortasse quaestio: Cur cum hic orationem in
 decem praedicamenta sit partitus, in Perihermenias
libro in duas tantum partes divisionem fecit, in verbum videlicet
et nomen? Sed hoc interest quod illic figuras vocabulorum
dividit, in hoc de significationibus tractat, quare non est sibi
ipse contrarius. In Perihermenias enim libro de nomine et verbo
considerat quae secundum figuram quamdam vocabuli sunt, quod
illud inflecti casibus potest, illud variari per tempora: hic
vero non secundum has figuras, sed in eo quod voces significantes
sunt disputatur: quare diversam in diversis rebus atque
tractatibus faciendo divisionem, nulla contrarietate notabitur,
neque nunc orationem dividit, sed ad multitudinem generum nomina
ipsa dispertit: nam quoniam decem rerum genera sunt non secundum
orationem, sed secundum rerum significationem in decem
praedicamenta voces dividit, deque his tractat. Atque ideo
necesse fuit quodammodo disputationem de rebus quoque misceri,
ita (ut dictum est) ut non aliter nisi ex rebus proprietates in
sermonibus apparerent, atque ita non de rebus proprie, sed de
praedicamentis, id est, de ipsis rerum significativis vocibus in
eo quod significantes sunt, seriem disputationis orditur. Cur
autem, si de praedicamentis disputat, de aequivocis, vel
univocis, vel denominativis primus illi tractatus est? Idcirco
nimirum quod quaedam semper a disputantibus praemittuntur, quibus
positis facilior de sequentibus possit esse doctrina: ut in
geometria, prius termini praeponuntur, post theorematum ordo
conteritur. Ita quoque hic quidquid ad praedicamentorum
disputationem possit esse utile, prius quam ad ipsa praedicamenta
veniret, exposuit: quare quoniam quae praedicenda erant
explicavi, nunc ad ipsius disputationis seriem textumque
veniamus. Quid autem aequivoca vel univoca vel denominativa
utilitatis habeant, secundum ipsas singulorum rationes
diffinitionesque tractabitur.


Omnis res aut nomine aut diffinitione monstratur: namque
subiectam rem aut proprio nomine vocamus, aut diffinitione quid
sit ostendimus. Vt verbi gratia, quamdam substantiam vocamus
hominis nomine, et eiusdem definitionem damus dicentes esse
hominem animal rationale, mortale; ergo quoniam res omnis aut
diffinitione aut nomine declaratur, ex his duobus, nomine
scilicet et diffinitione, diversitates quatuor procreantur. Omnes
namque res aut eodem nomine et eadem definitione iunguntur, ut
homo et animal, utraque enim animalia dici possunt, et utraque
una diffinitione iunguntur. Est namque animal substantia animata
sensibilis, et homo rursus substantia animata sensibilis, et haec
vocantur univoca. Alia vero  quae neque nominibus neque
diffinitionibus coniunguntur: ut ignis, lapis, color, et quae
propriae substantiae natura discreta sunt, haec autem vocantur
diversivoca. Alia vero quae diversis nominibus nuncupantur, et
uni diffinitioni designationique subduntur, ut gladius, ensis;
haec enim multa sunt nomina, sed id quod significant una
diffinitione declaratur, et hoc vacatur multivocum. Alia vero
quae nomine quidem congruunt, diffinitionibus discrepant: ut est
homo vivens et homo pictus; nam utrumque vel animalia vel homines
nuncupantur. Si vero quis velit picturam hominemque diffinire,
diversas utrisque diffinitiones aptabit, et haec vocantur
aequivoca. Quare quoniam quid sint aequivoca dictum est, singulas
Aristotelicae diffinitionis sententias persequamur. Aequivoca,
inquit, dicuntur res scilicet, quae per se ipsas aequivocae non
sunt, nisi uno nomine praedicentur: quare quoniam ut aequivoca
sint, ex communi vocabulo trahunt, recte ait, aequivoca dicuntur.
Non enim sunt aequivoca, sed dicuntur. Fit autem non solum in
nominibus, sed etiam in verbis aequivocatio: ut cum dico
complector te, et complector a te. In quibus significationibus
cum unum nomen sit complector, alia tamen faciendi ratio est,
alia patiendi: atque ideo hic quoque aequivocatio est: unum enim
nomen quod est complector, diversis faciendi et patiendi
diffinitionibus terminatur. In praepositionibus quoque, et in
coniunctionibus frequenter aequivocatio reperitur, atque ideo
quod ait: Quorum nomen solum commune est, nomen accipiendum est
omnis rerum per vocem significatio, id est, omne vocabulum non
proprium solum, aut appellativum, quod ad illud tantum nomen
pertinet quod casibus inflecti potest, sed ad omnem rerum
significationem, qua rebus imposita vocabula praedicamus. Solum
autem duobus modis dicitur: semel cum aliquid unum esse dicimus,
ut si dicamus solus est mundus, id est unus; alio vero modo cum
dicimus ad quamdam ab altero divisionem, ut si quis dicat solam
me habere tunicam, id est, non etiam togam, ad divisionem
videlicet togae. Hic ergo Aristoteles posuit dicens, Solum nomen
commune est, quasi hoc voluisset intelligi non etiam diffinitio,
aequivoca enim iunguntur nomine, sed diffinitione dissentiunt.
Commune quoque multis dicitur modis. Dicitur commune quod in
partes dividitur, et non iam totum commune est, sed partes eius
propriae singulorum, ut domus. Dicitur commune quod in partes non
dividitur, sed vicissim in usus habentium transit, ut servus
communis vel equus. Dicitur etiam commune quod utendo cuiusque
fit proprium, post usum vero in commune remittitur, ut est
theatrum, nam cum eo utor, meum est, cum inde discedo, in commune
remisi. Dicitur quoque commune, quod ipsum quidem nullis divisum
partibus, totum uno tempore in singulos venit, ut vox vel sermo
ad multorum aures uno eodemque tempore totus atque integer
pervenit. Secundum hanc igitur ultimam communis significationem
Aristoteles putat aequivocis rebus commune esse vocabulum.
 Namque in homine picto et in homine vivo totum in
utrisque vocabulum dicitur animalis, secundum nomen vero
substantiae ratio diversa, hoc hac significatione praemittit, ut
si aliter reddantur diffinitiones quam secundum nomen, statim
tota diffinitio labet ac titubet. Ac primum de diffinitionis
proprietate dicendum est. Illae enim certae diffinitiones sunt
quae convertuntur, ut si dicas quid est homo, animal rationale
mortale, verum est; quid est animal rationale mortale? Homo, hoc
quoque verum est. At vero si ita quis dicat, Quid est homo?
Substantia animata sensibilis, verum est; quid substantia animata
sensibilis? Homo, hoc non modis omnibus verum est, idcirco quod
equus quoque est substantia animata sensibilis, sed homo non est.
Ergo illas constat esse diffinitiones integras quae converti
possunt. Sed hoc fit in iis quae non de communi, sed uno tantum,
ut cum de hominis nomine redduntur, verbi gratia. Animal est
commune nomen, si dixerit quis, Homo est substantia animata
sensibilis, procedit: si non convertatur, quia de communi nomine
reddita est diffinitio; sin vero de uno nomine redditur, tunc de
ipso nomine facienda est diffinitio; sic tamen est recta
facienda, ut hominis diffinitio sit animal rationale mortale, non
substantia animata sensibilis, illa enim secundum hominis nomen,
ista secundum animalis est reddita. Idem etiam in his nominibus
quae de duabus rebus communiter praedicantur, si secundum nomen
substantiae ratio non reddatur, potest aliquoties fieri, ut ex
univocis aequivoca sint, et ex aequivocis univoca; namque homo
atque equus cum secundum nomen animalis univoca sint, possunt
esse aequivoca, si secundum nomen minime diffinita sint. Homo
namque et equus communi nomine animalia nuncupantur, si quis ergo
hominis reddat diffinitionem dicens, animal rationale mortale,
et equi, animal irrationale hinnibile, diversas reddidit
diffinitiones, et erunt res univocae in aequivocas permutatae.
Hoc autem idcirco evenit, quod diffinitiones non secundum
animalis nomen redditae sunt, quod eorum commune vocabulum est,
sed secundum hominis atque equi. Nam si secundum commune nomen
quod est animal diffinitio redderetur, ita fieret, homo est
substantia animata sensibilis, secundum nomen scilicet animalis;
et rursus, equus est substantia animata sensibilis, secundum
nomen rursus animalis, secundum idem namque animalis vocabulum
equus atque homo univoce praedicantur. Rursus ex equivocis
univoca fiunt hoc modo: si quis Pyrrhum Achillis filium et
Pyrrhum Epiroten dicat esse univocos, idcirco quod uno nomine et
Pyrrhi dicantur, et sint animalia rationabilia atque mortalia.
Hic secundum nomen hominis reddita diffinitio, ex aequivocis
fecit univoca. Quod si secundum nomen Pyrrhi diffinitionis ratio
iungeretur vel a parentibus vel a patria, diversis eos oporteret
diffinitionibus terminari. Recte igitur additum est, secundum
nomen, idcirco quod si aliter facta sit diffinitio, stabilis esse
non poterit, et frequenter diversos  secum ducit
errores. Ratio quoque multimodo dicitur. Est enim ratio animae,
et est ratio computandi, est ratio naturae, ipsa nimirum
similitudo nascentium, est ratio quae in diffinitionibus vel
descriptionibus redditur. Et quoniam generalissima genera genere
carent, individua vero nulla substantiali differentia discrepant,
diffinitio vero ex genere et differentia trahitur, neque
generalissimorum generum, neque individuorum ulla potest
diffinitio reperiri. Subalternorum vero generum, quoniam et
differentias habent et genera, diffinitiones esse possunt. At
vero quorum diffinitiones reddi nequeunt, illa tantum
descriptionibus terminantur. Descriptio autem est, quae quamlibet
rem propria quadam proprietate designat. Sive ergo diffinitio
sit, sive descriptio, utraque rationem substantiae designat.
Quare cum substantiae rationem dixit, et diffinitionis et
descriptionis nomen inclusit. Aequivocorum alia sunt casu, alia
consilio. Casu, ut Alexander Priami filius et Alexander Magnus.
Casus enim id egit, ut idem utrique nomen poneretur. Consilio
vero, ea quaecunque hominum voluntate sunt posita. Horum autem
alia sunt secundum similitudinem, ut homo pictus et homo verus,
quo nunc utitur Aristoteles exemplo; alia secundum proportionem,
ut principium, namque principium est in numero unitas, in lineis
punctus. Et haec aequivocatio secundum proportionem esse dicitur.
Alia vero sunt quae ab uno descendunt, ut medicinale
ferramentum, medicinale pigmentum, ab una enim medicina
aequivocatio ista descendit. Alia quae ad unum referuntur, ut si
quis dicat salutaris vectatio est, salutaris et ea est, haec
scilicet idcirco sunt aequivoca, quod ad salutis unum vocabulum
referuntur. Cur autem prius de aequivocis post de univocis
tractat? Idcirco quod ipsa decem praedicamenta cum
diffinitionibus diversa sint, uno praedicationis vocabulo
nuncupantur; cuncta enim praedicamenta dicimus, ipsa vero
praedicamenta quoniam rerum genera sunt, de subiectis rebus
univoce praedicantur. Omne enim genus de speciebus propriis
univoce dicitur, quare rectius primo de omnium praedicamentorum
communi vocabulo tractat, quasi dehinc quemadmodum singula de
speciebus propriis praedicarentur, exprimeret. At si (ut dictum
est) non de rebus, sed de nominibus libri huius intentio est. Cur
de aequivocis et non de aequivocatione tractavit? Aequivocae
namque res sunt, aequivocatio vero vocabulum. Idcirco, quoniam
ipsum nomen nihil in se retinet aequivocationis, nisi diversae
sint res de quibus illud vocabulum praedicetur. Quare inde
substantiam ipsa aequivocatio trahit, de ipsis dignius inchoatum
est. Videtur autem alius esse modus aequivocationis quem
Aristoteles omnino non recipit. Nam sicut dicitur pes hominis,
ita quoque dicitur pes navis, et pes montis, quae huiusmodi omnia
secundum translationem dicuntur. Translatio vero nullius
proprietatis est quare secundum translationem aequivoca nunquam
sunt, nisi propriis et immutabilibus subiectae res vocabulis
appellentur. Est autem talis eorum universalis 
inspectio. Neque enim omnis translatio ab aequivocatione
seiungitur, sed ea tantum cum ad res habentes positum vocabulum,
ab alia iam nominata re nomen ornatus causa transfertur, ut quia
iam dicitur quidam auriga, dicitur etiam gubernator, si quis
ornatus gratia eum qui gubernator est dicat aurigam, non erit
auriga nomen aequivocum, licet diversa, id est, moderatorem
currus navisque significet. Sed quoties res quidem vocabulo eget,
ab alia vero re quae vocabulum sumit, tunc ista translatio
aequivocationis retinet proprietatem, ut ex homine vivo ad
picturam nomen hominis dictum est. Et de aequivocis hactenus;
nunc de univocis pertractemus.


Post aequivocorum diffinitionem ad univocorum terminum transitum
fecit, in quibus nihil aliud discrepat, nisi quod aequivoca
diffinitione disiuncta sunt, univoca ipso quoque termino
coniunguntur, sed caetera omnia quaecunque in aequivocorum
diffinitione dicta sunt, in hac quoque univocorum designatione
conveniunt. Nam quemadmodum in aequivocis secundum nomen
aequivocarum rerum diffinitio fiebat, ita quoque in univocis
secundum nomen substantiae ratio assignabitur. Sunt autem univoca
aut genera speciebus, aut species speciebus, genera speciebus,
ut animal atque homo. Nam cum hominis genus sit animal, dicitur
homo animal, ergo et animal et homo animalia nuncupantur.
Secundum igitur commune nomen si utrosque diffinias, dicis animal
esse substantiam animatam atque sensibilem, hominem quoque
secundum id quod animal est, si substantiam animatam sensibilem
dixeris, nihil in eo falsitatis invenies. Species vero speciebus
univocae sunt, quae uno atque eodem genere continentur, ut homo,
equus atque bos, his commune genus est animal, et communi nomine
animalia nominantur. Ergo secundum nomen unum quod illis commune
est, animalis, una illius ratio diffinitionis aptabitur, omnia
enim sunt substantiae animatae atque sensibiles. Secundum igitur
posteriorem univocationis designationem Aristoteles qua speciebus
species univocae sunt, ut homo et bos, quae sub eodem sunt
genere, sumpsit exemplum.


Haec quoque diffinitio nihil habet obscurum. Casus enim antiqui
nominabant aliquas nominum transfigurationes, ut a iustitia
iustus, a fortitudine fortis, etc. Haec igitur nominis
transfiguratio, casus ab antiquioribus vocabatur. Atque ideo
quotiescunque  aliqua res alia participat, ipsa
participatione sicut rem, ita quoque nomen adipiscitur, ut quidam
homo, quia iustitia participat et rem quoque inde trahit et
nomen, dicitur enim iustus. Ergo denominativa vocantur quaecunque
a principali nomine solo casu, id est sola transfiguratione
discrepant. Nam cum sit nomen principale iustitia, ab hoc
transfiguratum nomen iustus efficitur. Ergo illa sunt
denominativa quaecunque a principali nomine solo casu, id est
sola nominis discrepantia, secundum principale nomen habent
appellationem. Tria sunt autem necessaria, ut denominativa
vocabula constituantur: prius ut re participet, post ut nomine,
postremo ut sit quaedam nominis transfiguratio, ut cum aliquis
dicitur a fortitudine fortis, est enim quaedam fortitudo qua
fortis ille participet, habet quoque nominis participationem,
fortis enim dicitur. At vero est quaedam transfiguratio, fortis
enim et fortitudo non eisdem syllabis terminantur. Si quid vero
sit quod re non participet, neque nomine participare potest.
Quare quaecunque re non participant, denominativa esse non
possunt. Rursus quoque, quae re quidem participant, nomine vero
minime, ipsa quoque a denominativorum natura discreta sunt, ut si
quis, cum sit virtus, virtute ipsa participet, nullo eum alio
nomine nisi sapientem vocamus. Sed virtus et sapientia nomine
ipso disiuncta sunt, hic ergo re quidem participat, nomine vero
minime. Quare sapiens a virtute denominatus esse non dicitur, sed
a sapientia, qua scilicet et participat, et nomine iungitur, et
transfiguratione diversus est; rursus si transfiguratio non sit,
ut quaedam mulier musica, participat quidem ipsa musicae
disciplina, et dicitur musica. Haec igitur appellatio non est
denominativa, sed aequivoca, uno enim nomine et disciplina et
ipsa mulier musica dicitur. Quoniam ergo similis terminus
syllabarum est, et nomen simile, et nulla transfiguratio,
denominativa esse non poterunt, quare quidquid denominativum esse
dicitur, illud et re participabit et nomine, et aliqua
transfiguratione vocabuli discrepabit. Haec igitur quae ad
praedicamenta necessaria credidit, praemisit. Multivoca vero et
diversivoca respuit, quod ad praesentem tractatum utilia non
putavit. Breviter tamen utraque diffinienda sunt. Multivoca sunt
quorum plura nomina una diffinitio est, ut est scutum, clypeus:
his enim plura nomina, sed una diffinitio est; et Marcus Portius
Cato, his enim tot nominibus res una subiecta est. Diversifica
sunt quorum neque nomen idem est, neque eadem diffinitio, ut
homo, color, et quidquid omnino a se et nominis nuncupatione et
diffinitionis ratione discretum est.


Postquam de coniunctione diffinitionum atque nominum quantum ad
praesens attinebat opus, sufficienter exposuit quoniam de primis
nominibus prima  rerum genera significantibus divisio
facienda est, non nomine, sed genere discrepantibus, nunc
ostendit quid sit sine complexione cuiuslibet vocabuli facta
prolatio. Sine complexione enim dicuntur quaecunque secundum
simplicem sonum nominis proferuntur, ut homo, equus: his enim
extra nihil adiunctum est. Secundum complexionem dicuntur
quaecunque aliqua coniunctione copulantur, ut aut Socrates aut
Plato, vel quaecunque secundum aliquod accidens coniunguntur. Nam
quia, verbi gratia, in Socratem venit ambulatio, dicimus:
Socrates ambulat, et est prolatio ista secundum complexionem,
idcirco quia cum dico Socrates ambulat, Socratem sum cum
ambulatione complexus. Quod autem ait: Eorum quae dicuntur, nihil
aliud demonstrare vult nisi de primis rerum vocabulis huius
libelli disposuisse tractatum. Rerum enim vocabula sunt quae
dicuntur, ipsa enim proprie nominamus.


Hic Aristoteles sermonum omnium multitudinem in parvissimam
colligit divisionem. Nam quod rerum vocabula in decem
praedicamenta distribuit, maior hac divisione non potest
inveniri, nihil enim esse poterit quod huic divisioni undecimum
adiici queat. Omnis enim res aut substantia est, aut quantitas,
aut qualitas, aut ad aliquid, aut facere, aut pati, aut quando,
aut ubi, aut habere, aut situs; quocirca tot erunt etiam sermones
qui ista significent, et haec est maxima divisio, cui ultra
nihil possit adiungi: parvissima vero est quae fit in quatuor, in
substantiam et accidens, et universale et particulare. Omnis
enim res aut substantia est, aut accidens, aut universalis, aut
particularis. Sicut ergo decem superioribus nihil addi poterat,
ita ex his quatuor nihil demi. Nam neque minor ulla divisio his
quatuor fieri potest, nec maior quam si denario limite
praedicamenta claudantur. Cur autem in his quatuor divisio facta
est, paucis exponam. Prima quidem rerum est omnium divisio in
substantiam atque accidens. Sed quoniam substantia proferri non
potest nisi aut universaliter  aut particulariter
intelligatur; nam cum dico homo, rem dixi universalem, idcirco
quod nomen hoc de multis individuis praedicatur: cum vero dico
Socrates vel Plato, rem dixi particularem; quoniam Socrates de
nudo subiecto dicitur: et accidens quoque eodem modo; nam cum
dixero scientiam, rem protuli universalem, idcirco quod scientia
et de grammatica et de rhetorica, et de aliis omnibus sub se
positis praedicatur; si vero dixero Platonis scientiam, quoniam
omne accidens quod individua venit individuum fit, particularem
scientiam dico, namque Platonis scientia, sicut ipse Plato,
particularis est; igitur quoniam neque substantia neque accidens
ullo modo proferri potest, nisi in suo nomine aut universalitatis
vim, aut particularitatis induat, recte in quatuor divisio facta
est, ut si omnis res aut substantia aut accidens, et horum aut
universalis, aut particularis. Ex his igitur quatuor fiunt
complexiones. Nam cum venerit universalitas in substantiam, fit
universalia substantia, ut est homo vel animal. Vniversale autem
est quod aptum est de pluribus praedicari. Particulare vero quod
de nullo subiecto praedicatur. Ergo est una complexio
universalitatis et substantiae, ut sit substantia universalis. Si
vero particularitas substantiae copuletur, fit substantia
particularis, ut est Socrates vel Plato, et quidquid in
substantia individuum reperitur. At cum miscetur universalitas
accidenti, fit accidens universale, ut scientia, quae cum sit
accidens, et praeter animam cui accidit esse non possit, tamen
universalis est quod de subiecta grammatica vel aliis speciebus
praedicari potest. Cum vero particularitas accidenti coniungitur,
fit accidens particulare, ut Platonis vel Aristotelis scientia.
Fiunt enim quatuor complexiones, substantia universalis,
substantia particularis, accidens universale, accidens
particulare. Vt autem accidens in substantiae naturam transeat,
vel substantia in accidens, fieri nullo modo potest, et accidens
quidem venit in substantiam, sed non ut substantia fiat. neque
enim quoniam color quod est accidens venit in substantiam,
idcirco color iam substantia est. Nec quoniam substantia suscipit
colorem, idcirco color iam substantia fit. Quare neque
substantia in accidentis, neque accidens in substantiae naturam
transit. At vero nec particularitas, nec universalitas in se
transeunt. Namque universalitas potest de particularitate
praedicari, ut animal de Socrate vel Platone, et particularitas
suscipiet universalitatis praedicationem, sed non ut
universalitas sit particularitas, nec rursus ut quod particulare
est universalitas fiat. Ergo quatuor complexiones, universalem
substantiam, universale accidens, particularem substantiam,
particulare accidens Aristoteles disponere cupiens, non eorum
nomina, sed descriptiones apposuit. Et quoniam generalissimorum
generum diffinitiones non poterat invenire, descriptionibus usus
est his, id substantiam esse dicens quod in subiecto non esset,
accidens vero quod in subiecto esset. Omne namque accidens in
subiecto est ut color in corpore, scientia in anima, et subiectam
habet  substantiam omne accidens. Si quis enim
substantiam tollat, accidens non erit. Quare substantia locus
quidam est ubi accidentis valeat natura consistere. Ipsa vero
substantia per se constat, atque ideo dicitur substantia, nec
ullo subiecto alio nititur, sed cunctis ipsa substantia est.
Alioqui si substantia in ullo subiecto esse posset, esset
accidens. Omne enim accidens in subiecto est, et quidquid in
subiecto est, illud est accidens. Quod si substantia esset in
aliquo subiecto, continuo fieret accidens, sed substantia
accidens esse non potest, sicut supra docuimus. Quare quoniam
accidens in subiecto est, substantia vero accidens non est,
substantia in subiecto non est. Vniversalitatis vero descriptio
est, de subiecto praedicari. Omnis namque universalitas de
subiectis particularibus praedicatur, nam quoniam universale est
animal, vel homo, de Socrate praedicatur et Platone. Dicitur enim
Socrates animal atque homo. Et quoniam universale est accidens
scientia, dicitur de subiecta grammatica, grammatica enim
scientia est. Particularitas vero quoniam ipsa est rerum ultima
et nihil est illi subiectum, de nullo subiecto praedicatur; nam
quoniam universalitas de subiecto praedicatur, particularitas
vero universalitas non est, particularitas de subiecto non
praedicabitur. Vbi enim res discrepant; et diffinitio
discrepabit, ita quoque in his, nam quoniam discrepat substantia
et accidens, diffinitiones quoque eorum discrepabunt. Vt quoniam
est accidens in subiecto, erit substantia non in subiecto. Et
quoniam universalitas de subiecto praedicatur, particularitas
autem ab universalitate discrepat, de subiecto non praedicatur.
Has igitur huiusmodi descriptiones Aristoteles ita permiscuit
dicens: Eorum quae sunt, alia de subiecto quodam dicuntur, in
subiecto vero nullo sunt, volens scilicet universalem substantiam
demonstrare. Nam quod dixit de subiecto dicuntur, universale
est, quod vero ait in subiecto nullo sunt, substantia: ergo quod
ait quaedam de subiecto dici, in subiecto vero nullo esse,
universalem substantiam demonstrare contendit: ut enim saepius
dictum est, quod de subiecto dicitur, universale est; quod in
nullo subiecto est, substantia. Haec iuncta, id est de subiecto
quodam dici, et in subiecto nullo esse, universalem substantiam
demonstrant. Post universalem substantiam particulare accidens
posuit dicens: Alia autem in subiecto quidem sunt, de subiecto
autem nullo dicuntur. Nam quod ait in subiecto sunt, accidens
monstrat, quod vero addidit, de subiecto autem nullo dicuntur,
particulare. Accidens enim in subiecto est, particularitas de
nullo subiecto praedicatur. Ergo quaecunque res ipsa quidem in
subiecto est, sed si de nullo subiecto praedicatur, accidens est
particulare, ut est quaedam grammatica, id est Aristarchi, vel
alicuius hominis individua grammatica: illa enim quoniam
individui hominis, ipsa quoque facta est individua et
particularis; ergo quoniam quaedam grammatica in anima est,
accidens est, et quoniam de nullo subiecto praedicatur,
particularis  est; quemadmodum enim ipse Aristarchus de
nullo subiecto dicitur, ita quoque eius grammatica de nullo
subiecto praedicatur. Non autem dicit quod ipsa grammatica
particularis est, sed quod quaedam grammatica, id est alicuius
hominis individui grammatica, quam scilicet homo particularis
propria retinet cognitione. Et quoniam incorporale accidens
posuit quod animae accideret, id est grammaticam, quae esset in
anima, ponit quoque aliud exemplum corporale; ait enim et quoddam
album in subiecto est corpore, omnis enim color est in corpore:
hic quoque non omne album dicit esse particulare, sed quod ad
individuum corpus album venit. Probatur quoque particulare album
in subiecto esse hoc modo, nam color quod genus est albi vel
cuiusdam albi in corpore est, et est in subiecto. Quare cuius
genus in subiecto est, ipsum quoque in subiecto est. Omnes enim
species vel individua proprio genere continentur, et eiusdem
habent naturam. Quoniam vero esse in aliquo multis dicitur modis,
quid velit Aristoteles ostendere esse in subiecto, paucis
absolvam. Dicitur enim esse aliquid in aliquo novem modis,
dicimus enim esse aliquid in loco, ut in foro vel in theatro.
Dicimus quoque esse in aliquo, ut in aliquo vase, ut triticum in
modio. Dicitur etiam esse in aliquo velut pars in toto, ut manus
in corpore. Dicitur esse in aliquo, velut totum in partibus, ut
corpus in omnibus suis partibus. Rursus velut in genere species,
ut in animali homo, vel genus in speciebus suis. Dicimus quoque
esse in aliquo, velut aliquid in fine esse, ut quoniam bonae
vitae finis beatitudo est, si quis sit beatus, in fine est,
scilicet bonae vitae. Dicimus quoque esse in aliquo ut in
quolibet potente, ut in imperatore esse regimen civitatis.
Dicimus quoque velut formam in materia, ut similitudinem Achillis
in aere vel in marmore. Novem igitur modis aliquid in aliquo
esse dicitur, ut in loco, ut in vase, ut pars in toto, ut totum
in partibus, ut in genere species, ut in speciebus genus, ut in
fine, ut in imperatore, ut in materia forma. Horum igitur
Aristoteles tria sola commemorat, sed duo in unum coniuncta,
aliud separatum. Ait enim: In subiecto autem esse dico quod, cum
in aliquo sit, non sicut quaedam pars, impossibile est esse sine
eo in quo est. Sensus autem talis est: Hoc, inquit, dico esse
accidens, quod sit in subiecto, id est quod ita sit in altero, ut
pars eius non sit et sine aliquo subiecto esse non possit, ut,
verbi gratia, color cum in corpore nulla pars corporis est, et si
color a corpore separatur, color nusquam est. Omnis enim color
in solo corpore est. Ergo illud est accidens quod semper ita in
subiecto est altero, ut eius pars non sit, ut cum ab eo in quo
est separatur, ad nihilum redigatur, et per se sine alterius
subiecto esse non possit. Quod autem ait ut non sit sicut aliqua
pars, ab ea scilicet significatione in aliquo consistendi
dividere voluit, secundum quam partes in toto esse dicimus, non
enim tale est subiectum, ut eius accidens pars sit. Quod vero
dicit, impossibile est esse sine eo in quo est, ab ea scilicet
significatione divisit, quae est esse aliquid in vase 
vel in loco; quod enim in vase vel in loco est a vase vel loco
poterit separari, ut triticum quod in modio est, potest a modio
segregari, et homo a theatro discedere accidens vero ab eo in quo
est segregari non potest. Quare solas tres posuit
significationes, id est secundum quam in vase, vel in loco
dicitur esse, et secundum quam pars in toto est. Sed ut in vase
et ut in loco una sententia distribuit dicens, impossibile est
esse sine eo in quo est. Sed fortasse quis dicat non esse
diffinitionem veram, illa esse in subiecto quae sic sint in alio
non ut sint partes, et sine eo in quo sint esse non possint.
Socrates enim vel homo quilibet cum accidens non sit, tamen
semper in loco est et sine loco esse non potest. Quibus
respondendum est quod Socrates loca poterit permutare, et esse
praeter locum in quo fuit: et postremo si intelligentia capiamus,
per se subsistit, accidentia vero per se ipsa non constant. Sed
si quis quoque obiiciat posse locum accidentia permutare, malum
namque si in manu teneatur, manus mali odore completur, adeo odor
quod est accidens, in aliud subiectum transire potest. Sed non
hoc ait Aristoteles, quoniam mutare accidens locum non potest,
nec ita dixit impossibile esse sine eo in quo erat, sed sine eo
in quo est, hoc enim significat mutare quidem posse locum, sed
sine aliquo subiecto non posse subsistere. Quare recta est atque
integra diffinitio eius quod in subiecto est, quod ita sit in
altero non sicut quaedam pars, et impossibile sit esse sine eo in
quo est, secundum autem illam significationem dictum est
secundum quam formam in materia esse dicimus. Namque forma, si in
materia sit, per seipsam nulla ratione consistit. Postquam
igitur particulare accidens quid esset ostendit dicens, quod in
subiecto est et de subiecto non praedicatur, et in subiecto
consistentis rei diffinitionem reddit dicens, quod cum in aliquo
sit non sicut quaedam pars, impossibile est esse sine eo in quo
est. Ad universale accidens continenti disputatione revertitur
quod definit hoc modo. Namque post eius rei quae in subiecto est
diffinitionem, et post particularis accidentis exempla, ad
universale accidens transitum fecit, inquiens alia esse quae in
subiecto sint, et de subiecto praedicentur, quod scilicet
accidens universale significet: nam quoniam de subiecto dicitur,
universale est, quoniam in subiecto est, accidens; in subiecto
ergo esse, et de subiecto praedicari, universale accidens
monstrat. Huius quoque complexionis convenientia proponit
exempla: ait enim scientiam in subiecto esse, in anima; nam nisi
anima sit in qua sit, scientia nulla est, idcirco quod scientia
actus est animae, nam ea quae sunt inanimata nihil sciunt. Hinc
sequitur substantiae particularis propositio, quam scilicet ita
declarat, quod neque in subiecto sit, neque de subiecto
praedicetur, nam quod in subiecto non est, substantia est, et
quod de subiecto non praedicatur, particularitas. Vtraque igitur
res de subiecto non praedicari, et in subiecto non esse,
particularis est substantia. Res igitur quatuor cum propria
complexione non secundum propria nomina, sed secundum 
proprias rationes diffinitionesque contexuit. Nam pro substantia
universali posuit, quod in subiecto non est, et de subiecto
praedicatur: pro accidenti particulari dixit, quod in subiecto
est, et de subiecto non praedicatur. Accidens vero universale per
hoc designavit quod ait, quod et in subiecto est, et de subiecto
dicitur. Pro particulari substantia interposuit, quod nec in
subiecto est, nec de subiecto praedicatur: simpliciter autem quae
sunt individua et numero singularia de subiecto nullo dicuntur;
in subiecto autem nihil ea prohibet esse, quaedam enim grammatica
in subiecto est. Omnis particularitas aut substantia erit aut
accidens; nam cum dico Socratem, individuam et particularem
significavi substantiam; cum dico quamdam grammaticam, individuum
et particulare accidens dixi. Individua autem sunt quae neque in
alias species dividi possunt, neque in alia individua. Nam
quemadmodum animal dividitur in species, hominem atque equum,
homo autem in singulos homines, id est in Socratem et Platonem et
caeteros, sic Plato et Socrates non dividuntur in alios. Atque
hoc idem de accidentibus dici convenit: nam quemadmodum scientia
dividitur in species, grammaticam et rhetoricam, grammatica vero
ipsa in particulares grammaticas, quas scilicet particulares
homines norunt, sic ipsa particularis grammatica in particulares
grammaticas non secatur. Ergo individua sunt quaecunque sunt
numero singularia, et in nullas alias multitudines secundum
species vel secundum individua dividuntur. Omne individuum,
quoniam particulare est, de subiecto non praedicatur; omne autem
quod de subiecto non praedicatur, aut substantia erit, ut Plato,
aut accidens, ut quaedam grammatica. Ex his ergo particularibus,
substantia scilicet atque accidenti, quae de subiecto non
praedicantur, substantia quidem nec in subiecto est, accidens
vero in subiecto est. Ita illa individua quae substantiae sunt in
subiecto esse non poterunt, alia vero individua quae secundum
accidentis naturam dicuntur, illa in subiecto esse nihil
prohibet. Atque hoc est quod ait. Simpliciter autem quae sunt
individua et numero singularia, de nullo subiecto dicuntur, in
subiecto autem ea nihil prohibet eorum aliqua esse. Quaedam enim
grammatica in subiecto est, de subiecto autem nullo dicitur. Hoc
enim maluit demonstrare, et accidentibus et substantiis
particularibus hoc esse commune, quod de subiecto non
praedicantur. Hoc enim dixit. Simpliciter autem quae sunt
individua et numero singularia, de nullo subiecto dicuntur.
Subaudiendo, scilicet sive substantiae sint sive accidentia, sed
non omnia individua non sunt in subiecto. Individua enim
accidentia in subiecto esse nihil prohibet. Quaedam enim
grammatica cum sit individua et de subiecto non praedicetur,
tamen in subiecto est, id est in anima. Sed ut congregatim
dicatur, sensus huiusmodi est, omnia quidem quaecunque sunt
individua, de subiecto quidem nullo dicuntur, sed non omnia non
sunt in subiecto. Nam cum particularis substantia in subiecto non
sit, ut Plato, particulare tamen accidens in subiecto 
est, ut quaedam grammatica in anima. Illud quoque magna
attentione notandum est, quis sit huius ordo propositi. Nam cum
sint quatuor complexiones, factae ex quatuor rebus, quarum duae
natura discrepant, ut substantia et accidens, duae quantitate, ut
particularitas et universalitas, coniunctis compositisque his
quatuor omnibus, dissentientem lateribus dispositionem fecit.
Posuit enim prius substantiam universalem dicens, quod in
subiecto non est et de subiecto dicitur. Post hanc primam
positionem totis discrepantem rebus, rem subdit, id est accidens
particulare, quod in subiecto esset, et de subiecto non
praedicatur. Nam cum accidens dixit, a substantia disgregavit,
quod particulare addidit ab universali disiunxit. Rursus ex alio
latere disposuit in divisione accidens universale, dicens quod in
subiecto est, et de subiecto praedicatur, et ultimo substantiam
particularem contrariam superiori accidenti dixit, quod neque in
subiecto est, neque de subiecto praedicatur, substantiae
particularitatem universalitati accidentis opponens. Sed ut
planius quod dicimus sit, figuram descriptionemque subiecimus in
qua superius latus substantia accidentique notavimus, reliquum
particularitatis et universalitatis titulo inscripsimus,
Aristotelicam complexionem angulariter et per latera designantes.


Cum superius de his quae in subiecto sunt, id est de accidentibus
loqueretur, diffinitionem constitutae in subiecto rei, et
praeter subiectum nullo modo permanentis, in media tractatione
disposuit, dicens illud esse quod neque pars esset alicuius, nec
sine subiecto posset ullo modo permanere. Patefacto igitur quid
sit esse in subiecto, nunc quid sit praedicari de subiecto
declarat. Duobus enim modis praedicationes fiunt, uno secundum
accidens, alio de subiecto: de homine namque praedicatur album,
dicitur enim homo albus, rursus de eodem homine praedicatur
animal, dicitur enim homo animal. Sed illa prior praedicatio,
quae est, Homo albus est, secundum accidens est, namque accidens,
quod est album, de subiecto  homine praedicatur, sed
non in eo quod quid sit, nam cum album sit accidens, homo
substantia, accidens de substantia in eo quod quid sit praedicari
non potest, ergo ista praedicatio secundum accidens dicitur. De
subiecto vero praedicare est, quoties altera res de altera in
ipsa substantia praedicatur, ut animal de homine; nam quoniam
animal et substantia est, et genus hominis, idcirco in eo quod
quid sit de homine praedicatur. Quare illa sola de subiecto
praedicari dicuntur quaecunque in cuiuslibet rei substantia et in
diffinitione ponuntur; ergo quotiescunque huiusmodi fuerit
praedicatio, ut alterum de altero ut de subiecto praedicetur, id
est ut de eius substantia dicatur, ut animal de homine, hanc
proprietatem evenire necesse est, ut si de eo quod praedicatur,
quidpiam ut de subiecto, id est eius substantia, praedicetur,
necessario idem hoc quod de praedicato dicitur, dicatur etiam de
praedicati subiecto, ut homo praedicatur quidem de Socrate in eo
quod quid sit. Interrogantibus enim quid sit Socrates, hominem
respondemus. At vero de ipso homine in eo quod quid sit animal
dicitur, in substantia enim hominis animal praedicatur, atque ita
fit ut animal quidem de homine, homo vero de Socrate in eo quod
quid sit, ut de subiecto praedicentur. Ergo quoniam ista
consequentia, et animal de Socrate in eo quod quid sit
praedicabitur. Potest enim dici interrogantibus quid est
Socrates, animal. Ergo manifestum est quod si qua res de alia ut
de subiecto praedicetur, ut homo de Socrate, de eadem vero re
quae praedicatur, de homine, scilicet alia rursus superior, ut de
subiecto praedicetur, ut animal, necesse erit et hanc eamdem de
subiecto eius de quo ipsum dicitur praedicari, ut animal de
Socrate, Socrates namque subiectus est homini, de quo animal
praedicatur. Ergo constat huiusmodi diffinitio quae dicit,
quoties alterum de altero praedicatur ut de subiecto, si quid sit
quod de eo quod praedicatur in eo quod quid sit dici possit, hoc
idem ipsum de eo quod prius subiectum erat possit praedicari.
Sed fortasse quisquam dicat minime verum esse quod dictum est,
nam cum homo de Socrate praedicetur, Socrates enim homo est, de
homine vero species, homo enim species est, Socrates species esse
non dicitur. Et rursus cum animal de homine praedicetur, de
animali vero genus, animal enim genus est, homo generis vocabulo
caret, non enim dicitur homo esse genus, homo enim genus non est,
sed tantum species. His dicendum est quod minus adverterint
illam esse diffinitionem de subiecto praedicationis, quae in eo
quod quid sit unumquodque et in eius substantia praedicaretur,
nunc autem species de homine non in eo quod quid sit praedicatur.
Neque enim si quis hominis diffinitionem reddat speciem
nominavit, sed designativum nomen est tantum, utrum de pluribus
specie differentibus praedicetur hoc nomen quod est homo, an
certe tantum de solis individuis. Nam quoniam de individuis solis
homo praedicetur, idcirco species dicitur, et quoniam de specie
differentibus animal dicitur, idcirco animal genus vocamus. Et
sunt quodammodo nominum nomina. Quare neque  genus de
animali, neque species de homine, in eo quod quid sit
praedicatur, sed tantum designant, quomodo homo et animal de
subiectis (ut dictum est) propriis praedicentur. Ergo non est
mirandum si ad eorum subiectum quae de subiecto dicuntur eius
praedicati quod de subiecto non dicitur praedicatio perveniri non
potest.

Cum multis modis genus dicatur, solum quod nunc tractari convenit
assumamus. Dicitur enim genus quod de pluribus specie
differentibus in eo quod quid sit praedicatur, ut animal
praedicatur de homine, et de equo, et de cane, et de bove, et de
caeteris, quae omnia specie ipsa a se discreta sunt. Species vero
est quod de pluribus numero differentibus in eo quod quid sit
praedicatur, ut homo praedicatur de Catone, Socrate, Platone,
Virgilio, Cicerone, et de singulis hominibus, qui specie ipsa non
differunt, sed tantum a se numero distant. Differentia vero est
quae sub eodem genere positas species propria qualitate
disterminat, nam cum equus et homo quantum ad genus unum sint
(uterque enim animal est), differentia rationalis et irrationalis
utrosque disiungit ac discernit. Qualitate enim quadam
rationabilitatis et irrationabilitatis uterque a propriae
substantiae diffinitione dissentiunt. Ergo differentia est quae
de pluribus specie differentibus in eo quod quale sit
praedicatur. Namque haec ipsa differentia quae est
irrationabilitas de multis specie differentibus praedicatur, ut
de cygno, et equo, et pisce, quae omnia a se cum specie ipsa
dissentiant, irrationabilitatis tamen qualitate coniuncta sunt.
Sed non in omnibus differentia de pluribus specie differentibus
praedicatur. Sunt enim quaedam quae non nisi de una specie
praedicantur, ut gravitas de sola terra, levitas de solo igne,
proprie dicitur. At vero nec species semper de pluribus numero
differentibus praedicatur; mundi enim species de uno solo mundo
dicitur, et phoenicis species de una tantum phoenice, sed idcirco
ita diffinita est, quod frequentius differentia de pluribus
specie differentibus praedicatur quam de uno. Eodemque modo et
species frequentius invenitur de pluribus numero differentibus
praedicari, quam de una tantum re ac singulari. His ita positis,
sunt quaedam genera, quae generalissima nuncupantur, quibus genus
inveniri non possit, sunt species quibus alias subiectas species
nullus inveniet. Inter utraque autem sunt alia quae subalterna
genera nominantur, quae superiorum quidem species sunt,
posteriorum vero genera ut substantia genus quidem est
generalissimum, ut eius genus inveniri non possit, homo vero
species est, ut eius species alia reperiri non valeat. Animal
vero ad  substantiam quidem species est, ad hominem vero
genus. Decem igitur praedicamentorum significatio nihil aliud
demonstrat nisi rerum decem genera quae generalissima nominamus.
Ergo quoties genera generalissima discrepant, eorum quoque
species discrepabunt; et quoties species discrepant, quoniam
differentiis disiunguntur atque informantur, differentiae quoque
diversarum specierum discrepabunt. Animal namque et scientia,
quoniam est animal substantia, scientia vero ad aliquid,
quoniamque genus animalis est substantia, et genus scientiae est
ad aliquid, omni substantiae a se ratione discreta sunt, et
differentiae quoque scientiae atque animalis omnibus qualitatibus
disiunguntur. Est namque differentia animalis, bipes et
quadrupes, animal enim ab alio animali differt, quod hoc quidem
bipes sit, ut homo vel avis, illud vero quadrupes, ut equus atque
bos; illud vero multipes, ut formica vel apis. Sed scientia
differentias huiusmodi non habet, neque enim scientia a scientia
differt in eo quod bipes est. Quare constat quoties diversa sunt
genera, specierum quoque differentias esse discretas. At hoc est
quod ait. Diversorum generum et non subalternatim positorum
diversas secundum speciem differentias esse. Et hoc exempli
adiectione firmavit dicens: Animalis et scientiae diversas esse
differentias, nam cum sit bipes animalis differentia, scientiae
non est. Et hoc quidem de diversis generibus dictum est, id est,
quae subalterna non sunt. Quod si subalterna sunt genera, nihil
prohibet alias easdem esse differentias, alias diversas, ut avis
est species animalis, et rursus est genus corvi, et est
subalternum genus, avis. Sed animalis differentiae sunt
rationalis atque irrationalis, avis vero differentia rationalis
non est. Nulla enim avis ab alia avi differt, quod sit
rationalis; ergo hoc loco non sunt eaedem subalternorum generum
differentiae. Si quis vero has generis, id est animalis
differentias dicat, ut animalium alia sunt quae pascantur herbis,
alia quae seminibus, alia quae carnibus, hae differentiae
conveniunt in subalterno genere, videlicet in avi; namque avium
sunt aliae quae seminibus vescuntur, aliae quae herbis, aliae
quae carnibus, ut vultur et milvus; ergo in subalternis generibus
nihil prohibet easdem esse differentias, et iterum discrepare;
hoc autem idcirco evenit, quia quae de praedicato dicuntur
possunt de subiecto praedicari. Quare quod dicitur de genere,
potest etiam dici de specie, atque hoc est quod ait:
Subalternorum vero generum nihil prohibet easdem esse
differentias. Superiora enim de inferioribus generibus
praedicantur; sed cum diceret nihil prohibet easdem esse
differentias, hoc quodam modo voluit demonstrare esse quasdam
easdem differentias, alias vero posse esse diversas, cui rem
contrariam intulisse videtur, cum dicit; Quare quaecunque
praedicati differentiae fuerint, eaedem erunt etiam subiecti: nam
cum illic dixisset, nihil prohibet esse easdem differentias
generum subalternorum, hic omnes easdem esse declarat, dicit
enim: Quaecunque fuerint differentiae praedicati, easdem etiam
subiecti esse; atque haec res plures maximis illigavit 
erroribus, ut emendandum crederent locum non ut esset ita. Quare
quaecunque praedicati differentiae fuerint, eaedem erunt etiam
subiecti, sed ut hoc modo. Quare quaecunque subiecti differentiae
fuerint, eaedem erunt etiam praedicati. Sed hoc abiiciendum est,
neque enim fieri potest ut in rem superiorem praedicatio
posterioris redundet. Nam cum dicitur, quaecunque subiecti
fuerint differentiae, eaedem erunt praedicati, hoc scilicet
significatur, ut praedicatio subiecti redeat in praedicatum, quod
fieri non potest. Sed dicendum est quod sunt aliae differentiae
quae dicuntur completivae praedicati et cuiuslibet illius speciem
informantes, quae communi nomine specificae nominantur. Nam cum
dico animatum et sensibile, si substantiae coniungantur,
diffinitionem et speciem mox animalis efficiunt. Animal enim est
substantia animata sensibilis, atque hae differentiae dicuntur
specificae et completivae. Sunt autem aliae quae ipsae quidem
nihil complent, nec ullam speciem reddunt, sed genus tantum
dividunt, ut rationale et irrationale, haec enim dividunt genus,
id est animal. Animal enim rationali differentia irrationalique
dividitur. Ergo illae quae sunt generis divisivae differentiae
possunt aliquoties eaedem esse, possunt aliquoties non eaedem, ut
animalis, quoniam divisibilis est differentia quae est
rationale, potest eam non habere avis, quae est subalternum
genus. Et rursus easdem divisibiles habere potest, ut easdem quas
superius diximus. Nam cum dividant animal differentiae, quae
carnibus, herbis, et seminibus vescuntur, eaedem possunt esse
subalterni generis, id est avis; ergo hae divisibiles possunt
etiam esse diversae. Illae vero quae completivae et specificae
sunt, aliquando non praedicari de subiecto non possunt. Vt
quoniam animal habet differentias completivas et suae speciei
effectivas, sensibile scilicet et animatum, hae differentiae de
homine quod est subiectum animalis non praedicari non possunt.
Omnes enim specificae differentiae de his praedicantur, quorum
speciem complent, ut de animali praedicatur sensibile et
animatum, et hoc ut de subiecto. In substantia enim animalis
utraque praedicantur, sed animal praedicatur de homine, ut de
subiecto; necesse est ergo animatum atque sensibile de homine
praedicari ut de subiecto. Hoc est enim quod superius praemisit
cum diceret: Quando alterum de altero praedicatur ut de subiecto,
quaecunque de eo quod praedicatur dicuntur, omnia etiam de
subiecto dicuntur; atque hoc in omnibus generibus recte constat
intelligi. Ergo divisibiles differentiae possunt aliquando cum
subiectis esse communes, aliquando diversae, specificae vero et
completivae cum subiectis communes non esse non possunt. Quod
ergo Aristoteles ait, Subalternorum generum nihil prohibere
easdem esse differentias, divisibiles differentias easdem esse
nihil prohibere putandum est, quae possunt esse etiam diversae.
Quod ait vero: Quaecunque praedicati differentiae fuerint, eaedem
erunt etiam subiecti, de specificis intelligendum est: quae cum
speciem cuiuslibet informent, et de eo quod informant, ut de
subiecto,  praedicentur, ad quodcunque ut subiecto
praedicatur illud quod ipsae differentiae informant, de eo ut de
subiecto praedicabuntur, et de eo non praedicari non possunt.
Quare nihil est in huiusmodi theoremate quod ullo modo debeat
emendari.


Post parvissimam in quatuor enumerationem, id est in substantiam,
accidens, universalitatem, particularitatem, nunc est de
partitione maxima tractaturus, quae fit in decem; hac enim
enumeratione maior non potest inveniri, neque enim undecim
praedicamenta poterunt inveniri, nec ultra decem ullo modo
aliquod genus recte excogitari potest quare facit huiusmodi
enumerationem, sed non divisionem. Divisio namque fere est
generis in species; praedicamentorum vero, quoniam genus unum non
habent, divisio esse non potest, sed potius enumeratio est. Sunt
vero quidam qui contendunt recte enumerationem non esse
dispositam, alii namque ut supervacua quaedam demunt, alii ut
curto operi addunt, alii vero permutant, quos nimirum non recte
sentire alio nobis opere dicendum est; ait autem: Eorum quae
secundum nullam complexionem dicuntur. Adeo non de rebus, sed de
vocibus tractaturus est, ut diceret Dicuntur. Res enim proprie
non dicuntur, sed voces: et quod addidit, singulum aut
substantiam significat, late patet eum de vocibus disputare; non
enim res, sed voces significant, significantur autem res. Sine
complexione vero dicuntur (ut dictum est) quaecunque singulari
intellectu et voce proferuntur: secundum complexionem vero
quaecunque aliqua coniunctione vel accidentis copulatione
miscentur. Sed quid ex iis quae secundum nullam complexionem
dicuntur efficitur, ipse demonstrat cum dicit: Singula igitur
eorum quae dicta sunt, ipsa quidem secundum se in nulla
affirmatione dicuntur, horum autem ad se invicem complexione
affirmatio fit; videtur enim omnis affirmatio vel falsa esse vel
vera. Eorum autem quae secundum nullam complexionem dicuntur,
neque verum quidquam, neque falsum est, ut homo, album, currit,
vincit. Significat ergo et hic ea quae sine ulla complexione
dicuntur affirmationis vim non obtinere.  Si quis enim
dicat homo, vel album, vel decem, vel quidlibet simplici modo, in
eo neque verum aliquid inveniet, neque falsum, sed omnis
affirmatio vel vera vel falsa est. Igitur universaliter
pronuntiat praedicamenta affirmationis ratione penitus non
teneri: sed haec eadem si cum quadam complexione coniuncta sint,
fieri propositiones necesse est, quae in se verum falsumve
contineant. Sed non omnis complexio propositionem facit, nec si
dixero, Socrates in foro, idcirco iam propositio est; sed si quis
dicat, Socrates in foro ambulat, tunc fit propositio, quae aut
affirmatio est aut negatio. Affirmationes autem et negationes,
vel verae videntur esse vel falsae; atque ideo quodcunque neque
verum neque falsum est, illud propositio non est. Ergo quadam
complexione ex iis quae secundum nullam complexionem dicuntur
veritas falsitasque conficitur. Affirmationem autem solam nunc
Aristoteles interposuit, idcirco quod omnis affirmatio prior est;
hoc enim negatio tollit, quod affirmatio ante constituit: prius
quidem secundum significationem, sed non secundum genus, quod
alio liquebit loco. Maxime autem monstrat Aristoteles se non de
rebus, sed de vocibus tractaturum, quod ait: Horum autem ad se
invicem complexione affirmatio fit; non enim rerum complexione
fit affirmatio vel negatio, sed sermonum, nec in rebus est
veritas et falsitas, sed in intellectibus atque opinionibus, et
post haec in vocibus atque sermonibus. Atque haec hactenus.
Secundum complexionem ergo sunt quaecunque ex integris compositis
fiunt, ut Socrates ambulat, nam et Socrates et ambulat uterque
integer sermo est, et coniunctus affirmationem facit. At vero si
quis dicat flammiger, vel multisonus, vel fluctivagus, secundum
complexionem non erit ista prolatio, idcirco quod ex neutris
integris factum est. Horum autem decem praedicamentorum
diffinitiones inveniri non possunt, idcirco quod ea quae
significant generalissima sunt. Substantia enim et quantitas, et
qualitas nulli unquam generi videntur esse subiecta. Quare
quoniam diffinitio omnis a genere ducitur, genus quod alii generi
subiectum non est, a diffinitione relinquitur. Sed nunc quidem
omnium praedicamentorum convenientia dixit exempla, post vero
latius de unoquoque tractabitur: et quoniam diffinitio inveniri
nulla potest, quibusdam proprietatibus informantur, quare quoniam
de his dictum est plene, ad tractatum substantiae transeamus.


Quaeritur cur praedicamentorum tractatum a substantiis 
inchoaverit, nam quoniam omnis res aut in subiecto est, aut
subiecto non est, quidquid in subiecto est, eget subiecto,
quoniam in propria natura non potest consistere: et quoniam rebus
omnibus substantia subiecta est, nihil eorum quae sunt in
subiecto praeter substantiam poterit permanere. Sed prior illa
natura est, sine qua alia esse non possunt, quocirca prior
naturaliter videtur esse substantia; non absurde igitur in
disputatione quod prius per naturam fuit, prius etiam sumpsit, et
diffinitionem quidem substantiae proferre non potuit, sed post
exemplum superius datum descriptionem quamdam profert qua quid
sit ipsa substantia queamus agnoscere: hoc est autem, non esse in
subiecto; substantia enim in subiecto non est. Facit autem
quamdam substantiarum divisionem cum dicit, alias primas esse
substantias, alias secundas: primas vocans individuas, secundas
vero individuarum species et genera. Ergo cum primis secundisque
substantiis commune sit non esse in subiecto, additum primis
substantiis, de subiectis non praedicari, primas substantias a
secundis substantiis separat; substantia enim individua, in eo
quod est substantia, in subiecto non est: quod autem individua
est, de subiecto non praedicatur. Sunt ergo primae substantiae
quae neque in subiecto sunt, neque de subiecto dicuntur, ut est
Socrates vel Plato. Hi enim quoniam substantiae sunt, in subiecto
nullo sunt. Quoniam vero particulares individuique sunt, ne
nullo subiecto praedicantur. Secundae vero substantiae sunt,
quibus commune est cum primis substantiis, quod in subiecto non
sunt, proprium vero quod de subiecto praedicantur, quae secundae
substantiae sunt universales, ut est homo atque animal; homo
namque et animal in nullo sunt subiecto, sed de subiecto aliquo
praedicantur. Sunt igitur primae substantiae particulares,
secundae universales. Proprie autem substantias individuas dicit,
quod hominem quidem idem ipsam speciem, et animal, quod est
genus, non nisi ex individuorum cognitione colligimus. Quare
quoniam ex singulorum sensibus generalitas intellecta est, merito
propriae substantiae individua et singula nominantur.
Principaliter vero individuae substantiae dictae sunt, quod omne
accidens prius in individua, post vero in secundas substantias
venit. Nam quoniam Aristarchus grammaticus est, homo vero est
Aristarchus, est homo grammaticus: ita prius omne accidens in
individuum venit, secundo vero loco etiam in species generaque
substantiarum accidens illud venire putabitur. Recte igitur quod
prius subiectum est, hoc substantia principaliter appellatur.
Maxime autem substantia prima dicitur, idcirco quod quae maxime
subiecta est rebus aliis, ea maxime substantia dici potest:
maxime autem subiecta est prima substantia; omnia enim de primis
substantiis dicuntur, aut primis substantiis insunt, ut genera et
species: namque et genera et species praedicantur de propriis
individuis, ut animal atque homo praedicantur de Socrate, id est
secundae substantiae de primis: sin  vero sint
accidentia, in primis substantiis principaliter sunt. Quare
quoniam et accidentia in primis substantiis principaliter sunt,
et secundae substantiae de primis substantiis praedicantur,
primae substantiae secundis substantiis accidentibusque subiectae
sunt. Quare quoniam istae maxime subiectae sunt et accidentium
subsistentiae, et secundarum substantiarum praedicationi, idcirco
maxime substantiae nuncupantur. Dicit autem non omnis species
neque omnia genera, secundas esse substantias, sed eas tantum
quae primas substantias continerent, ut est homo atque animal;
homo namque continet Socratem, id est aliquam individuam
substantiam. Animal vero continet individuam speciemque, id est
hominem et aliquem hominem. Quare genera et species quae de
primis substantiis praedicantur, ipsas secundas putat esse
substantias; hoc autem hoc modo ait: Secundae autem substantiae
dicuntur in quibus speciebus illae quae principaliter substantiae
dicuntur insunt; haec et harum specierum genera, et inde
convenientia ponit exempla, ac si diceret: Non omnia genera neque
omnes substantias dico, sed eas tantum species in quibus
individua illa, id est primae substantiae sunt, et harum
specierum, id est quae continent primas substantias, genera. Hoc
autem idcirco dictum videtur, ne quis colorem quod genus est, vel
album quod est species, secundas putet esse substantias, ista
enim primas sub se non continent. Sed dicat aliquis quemadmodum
primae poterunt esse substantiae individuae, cum omne quod prius
est sublatum auferat id quod est posterius, posterioribus vero
sublatis priora non pereant? Homo namque si pereat, Socrates
quoque sit continuo periturus; si vero Socrates interierit, homo
continuo non peribit. Si igitur, sublatis generibus et speciebus,
individua perimuntur, sublatis individuis, genera speciesque
permanent, magis primas substantias species et genera nominari
dignum fuit. Sed hoc modo individuorum natura non recte
accipitur. Neque enim cuncta individuorum substantia in uno
Socrate est, vel quolibet uno homine, sed in hominibus singulis.
Genera namque et species non ex uno singulo intellecta sunt, sed
ex omnibus singulis individuis, mentis ratione concepta. Semper
etiam quae sensibus propinquiora sunt, ea etiam proxime
nuncupanda vocabulis arbitramur. Qui enim primus hominem dixit,
non illum qui ex singulis hominibus conficitur, concepit, sed
animo quemdam singularem atque individuum cui hominis nomen
imponeret. Ergo, sublatis singulis hominibus, homo non remanet,
et, sublatis singulis animalibus, animal interibit. Quocirca
quoniam in hoc libro de vocabulorum significatione tractatus
habetur, ea quibus vocabula prius posita sunt, merito primas
substantias nuncupavit: prius autem illis vocabula sunt indita,
quae prius sub sensibus cadere potuerunt. Sensibus vero
obiiciuntur prima individua, merito igitur ea prima in divisione
posuit. Eodem quoque modo illa quaestio solvitur quae dicit: Cum
naturaliter primae intellectibiles sint substantiae, ut Deus et
 animus, cur non has primas substantias nuncupaverit?
Quoniam hic de nominibus tractatus habetur, nomina autem primo
illis indita sunt quae principaliter sensibus fuere subiecta,
posteriora vero in nominibus ponendis putantur quaecunque ad
intelligibilem pertinent incorporalitatem; quare quoniam in hoc
opera principaliter de nominibus tractatus est, de individuis
vero substantiis quae primae sensibus subiacent prima sunt dicta
vocabula in opere quo de vocabulis tractabatur, merito individuae
sensibilesque substantiae primae substantiae sunt positae. Cum
autem tres substantiae sint, materia, species, et quae ex
utrisque conficitur undique composita et compacta substantia, hic
neque de sola specie, neque de sola materia, sed de utrisque
mistis compositisque proposuit. Partes autem substantiae
incompositae et simplices sunt, ex quibus ipsa substantia
conficitur, species et materia, quas post per transitum nominat
dicens, substantiarum partes et ipsas esse substantias, atque
haec hactenus. Nunc expositionis cursum ad sequentia convertamus.

Omnia quaecunque dicta sunt vel in subiecto sunt, vel de subiecto
praedicantur, sed non omnia quaecunque in subiecto sunt, de
subiectis propriis dicuntur, namque quod in subiecto aliquo est,
de proprio subiecto praedicatur: ut album de corpore praedicatur,
dicitur enim corpus album. Sed quoniam secundae substantiae
primarum substantiarum vel species vel genera sunt (Socratis enim
species homo est, et animal genus), genus autem de subiectis
speciebus et individuis univoce praedicatur, secundae substantiae
de subiectis speciebus univoca praedicatione dicuntur. Convenit
namque primarum et secundarum substantiarum  si sit una
facta, diffinitio. Namque animal et homo et Socrates una
diffinitione iunguntur, quod substantiae animatae atque
sensibiles sunt. Igitur secundae substantiae ita de subiectis
praedicantur propriis, id est de primis substantiis, ut univoce
praedicentur. Illorum vero quae sunt in subiecto aliquoties
quidem neque nomen ipsum de subiecto dicitur. Nam virtus in anima
est, sed virtus de anima minime praedicatur; aliquoties autem
denominative dicitur, ut grammatica, quoniam est in homine,
denominative grammaticus a grammatica dicitur. Saepe autem ipsum
nomen de subiecto praedicatur, ut quoniam album est in corpore,
corpus album dicitur, sed sive nomen non praedicetur, sive
denominative dicatur, sive proprio nomine praedicatio sit,
diffinitio eius quod est in subiecto de proprio subiecto nunquam
praedicabitur: ut album, quoniam est in subiecto corpore,
praedicatur quidem albi nomen de corpore, diffinitio vero albi ad
corpus nullo modo dicitur, album namque vel corpus una ratione
utraque diffiniri non possunt. Amplius, si omne accidens in
subiecto est, et substantia subiectum est, differt ab accidente
substantia, differt etiam diffinitio substantiae atque
accidentis, quod eadem diffinitio subiecti et eius quod est in
subiecto esse non potest. Atque hoc est quod ait: Eorum vero quae
sunt in subiecto, in pluribus quidem neque nomen de subiecto
neque ratio praedicatur, ut virtus in anima. Addidit quoque: In
aliquibus autem nomen quidem nihil prohibet interdum praedicari,
et in aliis quidem denominative, in aliis vero recto nomine fit
praedicatio. De secundis vero substantiis semper ad primas
substantias praedicatio pervenit. Nam si quidam homo, et homo est
et animal, et caetera, una diffinitio animalis et ad hominem et
ad quemdam hominem convenienter aptabitur. Magis tamen esse
substantias individuas et particulares ipse significantius
monstrat. Nam cum omnis res aut substantia sit aut accidens, et
substantiarum aliae sint primae, aliae secundae, fit trina
partitio, ita ut omnis res, aut accidens sit, aut secunda
substantia, aut prima. Horum autem ut sub descriptione divisio
fiat, hoc modo dicimus: Omnis res aut in subiecto est, aut in
subiecto non est; eorum quae in subiecto sunt, alia praedicantur
de subiecto, alia minime; eorum quae in subiecto non sunt, alia
de nullo subiecto praedicantur, alia vero praedicantur. Ergo
omnis res aut in subiecto est, aut in subiecto non est. Aut in
subiecto est et de subiecto praedicatur, aut in subiecto est et
de nullo subiecto praedicatur, aut in subiecto non est et de
subiecto praedicatur, aut in subiecto non est, et de nullo
subiecto praedicatur. His igitur sumptis, si primas substantias
separemus, remanent secundae substantiae atque accidentia. Sed
secundae substantiae sunt quae in subiecto non sunt et de
subiecto praedicantur. Ergo esse suum, nisi in hoc quod de aliquo
praedicantur, non retinent. Praedicantur autem secundae
substantiae de primis, ergo ut secundae substantiae sint,
praedicatio de primis substantiis causa est. Non enim essent
secundae substantiae,  nisi de primis substantiis
praedicarentur, illa vero quae in subiecto sunt penitus
consistere non valerent, nisi fundamenti quodammodo loco primis
substantiis niterentur. Ergo omnia quaecunque sunt praeter primas
substantias, aut secundae substantiae erunt aut accidentia. Sed
secundae substantiae de primis substantiis praedicantur,
accidentia in primis substantiis sunt. Quocirca omnia aut de
primis substantiis praedicantur, ut secundae substantiae, aut in
primis substantiis sunt, ut accidentia, quod Aristoteles
proposuit hoc modo: Alia autem omnia aut de subiectis dicuntur
principalibus substantiis, aut in subiectis eisdem sunt, hic
quoque verissima sumit exempla. Ait enim: Si accidens in nullo
subiecto corpore esset, nec in corpore esset omnino. Nam si in
nullo singulorum, in nullo generaliter esse diceretur. Et item
animal nisi de singularibus atque individuis hominibus
praedicaretur, nec de homine praedicaretur omnino. Quare quoniam
idcirco praedicantur secundae substantiae, quoniam sunt primae,
et idcirco sunt aliquid accidentia, quoniam eisdem primae
substantiae subiectae sunt, si primae substantiae non sint, neque
quae de his praedicantur mansura sunt, neque quae in his
subiectis sunt permanebunt.


Constat individuas substantias primas et maxime et proprie esse
substantias. Secundae vero substantiae, id est genera et species,
sicut non aequaliter a prima substantia distant, ita non
aequaliter substantiae sunt; nam quoniam propinquior est species
primae substantiae quam genus, idcirco magis est substantia
species quam proprium genus, ut homo propinquior est Socrati quam
animal, atque ideo magis est homo substantia. Animal vero
quanquam et ipsum substantia sit, minus tamen homine; hoc autem
idcirco evenit, quod in omni diffinitione convenientius species
ad primam substantiam dicitur, quam genus. Nam si quid sit
Socrates aliquis velit ostendere, propinquius substantiam
Socratis proprietatemque monstrabit, si dixerit eum esse hominem,
quam si animal. Quod enim animal est Socrates, commune est cum
caeteris qui homines non sunt, id est cum equo atque bove. Quod
vero homo est, cum nullo alio est commune, nisi cum his qui sub
eadem specie hominis continentur. Quocirca propinquior erit ad
significationem designatio, cum individuo species redditur, quam
si generis vocabulum praedicetur. Rursus si quamlibet individuam
arborem designare aliquis volens, arborem dicat, propinquius
designabit quid sit id quod diffinivit, quam si plantam nominet:
planta autem  genus est arboris; praedicatur enim planta
et de iis quae arbores non sunt, ut de caulibus atque lactucis;
quare constat species magis esse substantias, eo quod sint primis
et maxime substantiis propinquiores. Et quod in eo quod quid
sit, assignata species convenientius et evidentius assignet,
genus vero longinquius atque communius.


Magis esse substantias species validiori rursus argumentatione
confirmat, per similitudinem namque hoc ita esse declarat. Nam
cum omnes substantiae aut primae sint aut secundae, secundarum
autem aut genera aut species, specierum atque generum quidquid
similius primis substantiis invenitur, hoc magis substantia
merito putabitur. Sed primae substantiae idcirco maximae
substantiae dicuntur, quod omnibus ita subiectae sunt, ut aut in
ipsis sint caetera ut accidentia, aut de ipsis alia praedicentur
ut substantiae secundae. Quod ergo in primas substantias, hoc
idem in species venit. Namque species et cunctis subiacent
accidentibus, et de speciebus genera praedicantur, de generibus
vero species non praedicantur. Quare non similiter genera
subiacent, quemadmodum species. Non enim de generibus species
praedicantur. Ergo sicut primae substantiae subiectae sunt
secundis substantiis et accidentibus, ita species subiectae sunt
et accidentibus et generibus. Genera vero quanquam subiecta sint
accidentibus, speciebus tamen ipsa non subiacent. Quocirca maior
est similitudo speciei ad primas substantias, quam generis, quod
si maior est similitudo specierum ad maximas substantias, ipsae
erunt magis substantiae. Sed ne quis nos arbitretur dicere quod
ea quae sunt genera species esse non possunt, sed in eo quod sunt
genera, species esse non possunt. Nam in eo quod species est, de
superioribus non praedicatur, sed in eo quod genus, de eo
praedicabitur cuius est genus. Quocirca genera ipsa quorum sunt
genera his subiacere non possunt, species vero quorum sunt
species, de his praedicari non possunt.


Praedictum est quoque, ut Porphyrius in libro de generibus,
speciebus, differentiis, propriis, atque accidentibus planissime
docuit, alia esse solum genera, quorum genus inveniri non posset,
alia solum  species, quae in alias species dividi non
valerent. Hae autem sunt quae de pluribus numero differentibus in
eo quod quid sit praedicantur, ut homo de singulis hominibus
dicitur, et equus de singulis equis, et bos de singulis bobus,
qui sub propria specie positi a seipsis propriae naturae figura
non discrepant. Ergo huiusmodi species, ut est homo atque equus,
quae solis individuis praesunt, quoniam genera esse non possunt,
aequaliter semper substantiae sunt. Nam tam propinque redditur de
quolibet individuo equo, nomen equi, quam de quolibet individuo
homine, hominis nomen. Quocirca si aequaliter species hae, quae
genera non sunt, ad primas substantias sunt, aequaliter esse
substantiae merito putabuntur: hoc autem dicit non quod omnes
species aequaliter substantiae sint, sed quae aequaliter a primis
substantiis distant. Potest enim fieri ut cuiuslibet superioris
generis una quaelibet species sit, quae comparata ad propriam
speciem minus illa superior videatur esse substantia: ut animalis
si quis dicat speciem esse avem, eiusdem quoque speciem hominem,
avis et homo non aequaliter substantiae sunt, idcirco quod avis
homine superior est. Homo namque in alias species non dividitur,
est enim magis species. Avis autem potest in alias dividi
species, ut in accipitrem et vulturem, quae quanquam aves sunt
specie, tamen ipsae dissentiunt. Proprie autem species accipiter
ac vultur est, hi enim solis individuis praesunt. Quare homo
atque accipiter aequaliter a primis substantiis distant, et sunt
aequaliter substantiae. Homo vero atque avis, quoniam superior
est avis homine, non aequaliter substantiae sunt, magis enim
substantia homo est. Ergo quaecunque species aequaliter a suis
individuis distant, aequaliter substantiae sunt. Quod quoniam
species hae quae genera non sunt aequaliter a primis substantiis
absunt, aequaliter substantiae dicuntur. Planum autem est, ut
expositione non egeat, primas quoque substantias aequaliter esse
substantias, aliquis homo enim atque aliquis equus, quoniam sunt
individua, principaliter substantiae sunt, et propriae et
maximae. Quocirca in maximis substantiis, neque minus, neque
magis substantia poterit inveniri. Individua igitur aequaliter
substantiae sunt.


Ordine et convenienter post primas substantias, id est individua,
genera et species secundas esse substantias constitutas monstrat
Aristoteles, quae est firma atque expedita probatio; ait enim:
Post primas substantias recte genera et species secundas
substantias esse nominatas. In diffinitionibus enim ubi
substantia  cuiuslibet ostenditur, nihil aliud primas
substantias monstrat, nisi genus et species. Socrates namque, si
quis quid sit interroget, dicitur homo, vel animal, et in eo quod
quid sit Socrates interrogatus, recte hominem vel animal esse
respondet. Quare quid sint primae substantiae secundae monstrant,
quod si quis praeter secundas substantias in interrogatione quid
sit prima substantia dicat, id alienissime profert, ut si quid
sit Socrates interroganti aliquis respondeat album, vel currit,
vel aliquid huiusmodi, quod secunda substantia non sit, nihil
convenienter unquam profert, si quid de prima substantia praeter
secundas substantias dicat. Quare quoniam nihil eorum quae non
sunt secundae substantiae, quid sit prima substantia declarat,
secundae autem substantiae genera et species sunt, recte post
primas substantias species et genera secundae dicuntur esse
substantiae.


Haec quoque est de eadem re probatio, qua recte post primas
substantias genera et species esse positas verissima ratione
confirmat. Namque individua idcirco primae dicuntur esse
substantiae, et quod aliis cunctis subiaceant. Nam quoniam
secundis substantiis ad praedicationem suppositae sunt, et de his
secundae substantiae dicuntur, et quoniam accidentibus ut
possint esse accidentia subduntur, idcirco primae substantiae
sunt. Et sicut primae substantiae cunctis subiacent accidentibus,
sic etiam secundae. Nam quoniam aliquis homo accidentibus
subiacet, et homo et animal accidenti supponitur, et quoniam est
quidam homo grammaticus, id est Aristarchus, est homo
grammaticus, est etiam animal grammaticum. Quocirca accidentibus
primae substantiae principaliter subduntur, secundae vero secundo
loco, et quemadmodum primae substantiae et accidentibus et
secundis substantiis subiacent, sic secundae substantiae
accidentibus supponuntur, sed secundae substantiae species et
genera sunt. Recte igitur post primas substantias species et
genera secundas substantias esse proposuit.


Post enumerationem substantiarum et divisionem in qua alias
primas, alias secundas esse proposuit,  quoniam
substantiae diffinitio nulla est reddita, idcirco, quia
generalissimum genus diffinitionibus non tenetur, proprietatem
quamdam cupit exquirere, quasi signum aliquod quo substantiam
queamus agnoscere, priusque quid ipsis substantiis communiter
possit evenire proponit; post vero quid illis proprium sit
quaerit, sed idcirco ista praemittit, ut ad illud verum proprium
sine ullo errore perveniat, et quod vere est substantiarum
proprium ultimum dicat. Tribus autem modis proprium significatur.
Est enim proprium quod alicui speciei omni evenit et non soli,
ut homini bipedem esse. Omnis enim homo bipes est, sed non solus,
aves namque et ipsae sunt bipedes. Aut soli et non omni, ut
eidem homini evenit ut sit grammaticus, sed non omni homini,
neque enim omnis homo grammaticus est. Aut vero tertia proprii
significatio est, quae omni et soli et semper, ut risibile. Omnis
enim homo risibilis est, et solum est animal homo quod rideat.
Ex his igitur illa duo superiora quae diximus, ubi omni et non
soli, aut soli et non omni, esse quaedam propria dicebamus, quae
a propriorum veritate esse videntur aliena. Hoc vero tertium quod
omni inest et soli, hoc vere est proprium, illa autem superiora
consequentia quidem dicuntur, non tamen vere propria, hoc autem
ultimum vere est proprium. Quaecunque ergo talia propria
Aristoteles in venerit, quae aut solis et non omnibus
substantiis, aut omnibus et non solis eveniant, velut non vere in
natura cuiuslibet constituta repudiat. Illud vero ultimum ponit
quod et omni substantiae et soli valeat evenire. Illa enim sunt
propria quae convertuntur, ut si quid fuerit homo, risibile est,
si quid est risibile, homo est: haec autem solum converti
possunt, quae omni solique contingunt, nam neque ulli alii magis,
neque ulli minus evenient; quare his praedictis ad loci ipsius
orationem expositionemque veniamus. Quod ergo dicit hoc est,
omnibus substantiis commune est, ut in subiecto non sint, namque
primae substantiae, id est individua in subiecto non sunt, quod
planissime his demonstratur. Nunquam enim particularis substantia
alicui accidens esse potest, secundae vero substantiae habent
quamdam imaginem quod sint in subiecto, videntur enim secundae
substantiae in subiectis, id est primis substantiis esse, sed
falso, nam secundae substantiae de primis substantiis solum
praedicantur, non in ipsis sunt. Animal enim de quodam homine
tantum dicitur, non etiam in aliquo homine consistit, ut in
subiecto. Hoc autem illa res probat, quod omnia quaecunque in
subiecto sunt, eorum quoque individua in subiecto sunt, color
quoniam in subiecto corpore est, et quidam color subiecto corpore
nititur, in hoc vero quoniam primae substantiae, id est
individua in subiecto non sunt, nec eorum universalia, id est
secundae substantiae, quae genera speciesque sunt, possunt aliquo
niti subiecto. Quare secundae substantiae primas substantias ad
praedicationem tantum subiectas habent, non etiam ut ipsae primis
substantiis accidant. Illud quoque maximum argumentum 
est secundas substantias non esse in subiecto, quoniam omne quod
in subiecto est potest mutari, illa quae subiecta est non
mutatur, ut color qui est in corpore, eodem corpore manente
potest mutari, ut niger fiat ex albo. Manentibus autem
substantiis primis, secundae substantiae non mutantur. Quam vero
ipse Aristoteles posuit probationem, secundas substantias non
esse in subiecto, huiusmodi est, praedocuit enim quorumdam quae
sunt in subiecto nomen de subiectis posse praedicari, rationem
vero nunquam. Album enim cum sit in corpore, dicitur corpus
album, et praedicatur albedo de corpore, sed alia est diffinitio
albedinis, alia corporis. Secundae vero substantiae de primis
substantiis et nomine praedicantur, et diffinitione iunguntur.
Nam quidam homo animal est et homo, sed quidam homo, et hominis,
et animalis ratione diffinitur. Et ut veracissime sententia
concludatur, omne quod est in subiecto, aequivoce de subiecto
dicitur. Secundae vero substantiae de primis non aequivoce, sed
univoce nuncupantur, idcirco quod (ut dictum est) et nomine et
diffinitione consentiunt. Quare quemadmodum primae substantiae in
subiecto non sunt, sic secundae subiecto carebunt. Commune est
igitur omnibus substantiis, et secundis et primis in subiecto non
esse, et quodcunque substantia fuerit, consequens est ut in
nullo subiecto sit. Sed quaeritur utrum hoc soli substantiae
insit an etiam aliis, nam si soli substantiae inest, quoniam omni
substantiae hoc inesse monstravimus, quod in subiecto non sit,
verum proprium dicitur esse substantiae, non esse in subiecto.
Hoc enim dictum est esse maxime proprium, quod omnibus inesset et
solis, sed hoc non esse substantiae proprium verissima
Aristoteles probatione confirmat dicens:

Non esse proprium hoc substantiae dicit, idcirco quod in
differentiis idem sit, in nullo enim differentia subiecto est, ad
illud namque recurritur. Si differentia in subiecto esset,
nomine tantum de subiecto praedicaretur, non etiam ratione.
Differentia vero de eo de quo dicitur univoce praedicatur, ut si
quis dicat gressibilem differentiam de homine, ipsius
differentiae diffinitio quoque homini convenienter aptabitur.
Gressibile namque est quod per terram pedibus ambulat, et homo
est quod per terram pedibus ambulat, ita differentiae et eius de
quo ipsa differentia dicitur una poterit esse ratio substantiae,
id  est unius possunt et nominis nuncupatione, et
diffinitionis determinatione coniungi. Quod si in subiecto esset
differentia, nequaquam de subiecto sibi univoce praedicaretur.
Quare non proprium est substantiae quod retinet etiam
differentia, differentia namque substantia non est. Esset enim
proprium substantiae in subiecto non esse. Non est autem
differentia accidens, esset enim in subiecto. Omnis autem res aut
accidens est, aut substantia, id est aut in subiecto est, aut in
subiecto non est, et sunt accidentia quaecunque in substantiam
subiecti non veniunt, quaeque permutata naturam substantiae non
perimunt. Si quibus vero peremptis subiecta interimantur, illa
proprie accidentia non vocamus, differentia vero est quae de
pluribus specie differentibus in eo quod quale sit praedicatur.
Sed differentia substantia non est, idcirco quod si esset
substantia non in eo quod quale sit de subiecto, sed in eo quod
quid sit praedicaretur. Qualitas vero solum non est, esset enim
accidens et in subiecto. An magis ex substantia et qualitate
differentia ipsa conficitur, ita ut illud de quo praedicatur,
perempta differentia simul interimatur, ut calor, cum est in
aqua, perempto calore, potest aqua in sua substantia permanere,
et est calor in subiecta aqua, quo interempto, aqua non peribit.
Idem tamen calor est in igne, sed perempto calore, ignem interire
necesse est. Quare haec qualitas caloris substantialiter inest
igni, et est propria differentia, id est substantialis.
Concludendum est igitur differentiam, neque solum substantiam
esse, neque solum qualitatem, sed quod ex utrisque conficitur
substantialem qualitatem, quae permanet in natura subiecti, atque
ideo quoniam substantia participat, accidens non est, quoniam
qualitas est, a substantia relinquitur. Sed quoddam medium est
inter substantiam et qualitatem, quae quoniam in subiecto non est
et substantia non est, proprium substantiae non est non esse in
subiecto. Post hoc illuc quoque dicit non debere nos conturbari,
ne forte substantiarum partes, quae ita sunt in toto quasi in
aliquo subiecto, aliquando cogamur non substantias confiteri.
Substantiarum partes in subiecto sunt, sed non ut accidentia,
videmus enim quasdam partes substantiarum ita esse in toto quasi
sint in subiecto, ut caput in toto corpore est, et manus in toto
corpore est, forma quoque et materia quae sunt partes compositae
substantiae in ipsa composita sub tantia sunt. Ne forte ergo
cogamur aliquando partes substantiarum, quoniam sunt in subiecto,
suspicari non esse substantias, sed accidentia, praemonet
dicens:


Hoc enim rationis affert cur ista accidentia esse aliquis
suspicari non debeat. Illa enim accidentia esse diffinita sunt in
subiecto, quae non essent ut quaedam pars, hoc enim superius
ait. In subiecto autem esse dico, quod cum in aliquo sit, non
sicut quaedam  pars et impossibile est esse sine eo in
quo est. Quocirca quoniam accidentia ita sunt in subiecto, ut
subiecti partes non sint, substantiarum vero partes in toto ita
sunt, ut in subiecto non sint, partes substantiarum, partes
accidentium esse nullus recte suspicari potest.


Quoniam in subiecto non esse differentiis et substantiis commune
monstravit, aliam rursus communitatem substantiarum
differentiarumque proposuit. Nam cum substantiarum aliae sint
primae, aliae secundae, et primae substantiae sint individuae,
quoniam nihil individua possunt habere subiectum, ab individuis
nulla praedicatio est. Secundae vero substantiae de individuis,
id est de primis substantiis, praedicantur, et de his univoce
dicuntur. Secundarum enim substantiarum nomen de individuis
praedicatur et ratio. Ac de individuo quidem et species
praedicatur et genus, ut de Platone, id est de aliquo homine, et
homo dicitur, et animal, aliquis enim homo est, et animal, et
utriusque de individuo praedicatur ratio. Dicimus enim aliquem
hominem animal esse rationale mortale, quae est speciei
diffinitio, id est hominis. Et rursus aliquem hominem dicimus
esse substantiam animatam atque sensibilem, quae generis est
diffinitio, id est animalis. Species vero generis sui et
diffinitionem suscipit et vocabulum, de homine enim animal
praedicatur, dicitur enim homo animal est, et idem ipse rursus
homo rationem suscipit animalis. Dicimus enim esse hominem
substantiam animatam atque sensibilem. Constat ergo quoniam et
genera et species de individuis, et genera de speciebus univoce
praedicantur, id est in omni praedicatione secundae substantiae
univoca appellatione de subiectis dicuntur, quod his cum
differentia commune est. Differentia namque de specie de qua
dicitur, et de eius individuo ipsa quoque univoce praedicatur.
Nam cum sit gressibilis differentia de aliquo homine praedicatur,
dicitur enim quidam homo gressibilis, ut Plato et Cicero, sed et
diffinitionem differentiae suscipiunt individua, de quibus illa
differentia praedicatur. Gressibile namque est quod per terram
pedibus ambulare potest. Et quemdam hominem possis ita secundum
nomen differentiae diffinire, ut dicas Platonem esse quod per
terram pedibus ambulare  possit. Et hoc idem evenit de
specie cuiusdam hominis, id est de homine: homo namque, id est
ipsa species, cum sit gressibilis, potest diffiniri, Homo est
quod per terram pedibus ambulare possit. Ergo et differentiae de
his de quibus praedicantur, univoce dicuntur. Quocirca quoniam et
secundae substantiae de his de quibus praedicantur univoce
dicuntur, et differentiae eodem modo, quaecunque a substantiis
vel differentiis praedicationes fuerint, hae et de subiectis
univoce praedicabuntur. Quae autem causa sit ut secundae
substantiae de primis substantiis univoce praedicentur, illa quam
supra docuit Aristoteles nos admonens dixit, omnia enim
quaecunque de praedicato dicuntur, eadem etiam dicentur de
subiecto. Omnes enim differentiae quae sunt specificae generis
praedicantur et de specie et de individuo, ut quoniam animal
efficiunt differentiae animatum atque se sibile, eadem et de
specie, id est homine, et de individuo, id est aliquo homine,
praedicabuntur; quod cum superius dictum est, nunc quantum
expositionis brevitas postulat, dixisse sufficiat.

Postquam superius geminas dixit substantiae consequentias, id est
in subiecto non esse, et cuncta ab his univoce praedicari, et
eas a maximae proprio substantiae separavit, idcirco quod
differentiis etiam videntur esse communes, aliud adiicit quod
idcirco substantiae proprium non sit, quod non sit in omni
substantia. Nam quemadmodum quantitas, quantum significat, et
qualitas quale, sic etiam substantia videtur hoc aliquid
significare. Nam cum dico Socrates vel Plato vel aliquam
individuam substantiam nomino, hoc aliquid significo, sed omnibus
hoc substantiis non inest. Individuis namque quoniam
particularia sunt et numero singularia, verum est hoc aliquid a
substantiis significari In secundis vero substantiis non idem
est. Namque secundae substantiae non sunt unae, nec numero
singulares, sed species intra se plurima individua continent, et
multas intra se species genus includit, quocirca cum dico homo,
non hoc aliquid significavi, neque enim singulare est hominis
nomen, idcirco quod de pluribus individuis praedicatur, sed
potius quale quiddam; qualis enim substantia sit demonstratur,
cum dicitur  homo. Qualitas autem haec circa substantiam
terminatur, nam sicut individua qualitas species et genera
qualitatis habet, et sicut singulas quantitates quantitas
speciebus et generibus claudit, ita quoque individuarum
substantiarum species et genera secundae substantiae sunt. Ergo
cum dico homo, talem substantiam significo, quae de pluribus
numero differentibus in eo quod quid sit praedicatur, qualem ergo
quamdam substantiam significo, cum hominem dixi, talem scilicet
quae individuis nominetur, idem quoque de genere est. Nam cum
dico animal, talem substantiam significo quae de pluribus
speciebus dicatur. Est igitur qualitas, ut album, quae semper sit
in substantia, sed non ut ipsam substantiam interimat, idcirco
quod proprietatem substantiae albedo non habet. Qualitas vero
haec quae de substantiis dicitur, circa substantiam qualitatem
determinat, qualis sit enim illa substantia demonstrat. Nam si
homo est rationalis, et substantia erit rationalis, sed
rationalis qualitas est. Qualem ergo substantiam monstrant
secundae substantiae. Quocirca non est hoc proprium substantiae,
hoc aliquid significare. Secundae enim substantiae non hoc
aliquid, sed quale aliquid (ut dictum est) monstrant, ita tamen
quale aliquid monstrant, ut ipsam qualitatem circa substantias
determinent. Qualitas enim secundarum substantiarum in individuis
est, de ipsis enim naturaliter praedicatur quae ipsa individuae
substantiae sunt. Qualitas igitur secundarum substantiarum circa
individua, id est quae prima sunt terminatur. Determinatio vero
quoties ipse terminus multa concludit, maior est, et minor
quoties pauciora, quocirca genus plurima colligit, species vero
non tam plurima. Nam cum dico animal, etiam hominem bovemque, et
alia cuncta animalia hoc uno nomine clausi. Cum vero dico homo,
solos homines individuos hac nominis significatione conclusi,
quocirca maior fit determinatio per genus quam per speciem, et
fit determinatio circa substantiam qualitatis, vel quod
substantialis qualitas in genere et specie est, vel quod secundum
quamdam communionem subiectorum dicitur. Sed per se qualitas, ut
album, neque ullius substantiam significat, neque ullam
communionem, sicut genus specierum suarum, et individuorum
species, ostendit. Quocirca aliud substantiae proprium
requirendum est.


Adiecit quoque aliud substantiae proprium dicens substantiae
nihil esse contrarium, hoc autem ex ea quae sigillatim fit
inductione confirmat. Homo enim homini vel equo, vel alicui alii
animalium non est  contrarius. Sed si quis forsitan
dicat, cum ignis atque aqua substantiae sint, ignem aquae esse
contrarium, mentietur. Non enim ignis aquae contrarius est, sed
qualitates ignis qualitatibus aquae opponuntur. Calor enim et
frigus contraria sunt, et humor et siccitas, quae qualitates cum
aliae sint in igne, aliae in aqua, ipsas substant as contrarias
facere videntur, sed non sunt; hoc autem ex omnibus aliis
substantiis potest probari, in quibus nihil quisquam poterit
invenire contrarium. Sed hoc solius substantiae proprium non est,
namque et quantitas definita contrariis caret. Nam neque duo
tribus contraria sunt, nec duobus quatuor, nec aliquid huiusmodi:
nam si dicamus tres duobus esse contrarios, cur non his duobus
etiam quatuor ve quinque contrarios esse ponamus? Nulla enim
afferri ratio potest, cum tres duobus contrarii sint, cur quatuor
vel quinque duobus contrarii non sint. Quod si hoc est, vel
quatuor, vel tres, vel quinque, vel quicunque a duobus distant
numeri, contrarii fiant duobus, et erunt uni rei multa contraria,
quod fieri non potest. Non est igitur contrarium aliquid
quantitati. Sed si quis dicat magnum parvo vel multae paucis esse
contraria, haec quidem etiamsi quis quantitates esse confirmat,
tamen diffinitae quantitates non sunt quantum enim sit magnum vel
quantum parvum, non definit qui loquitur, eodem modo, etiam de
multis atque paucis. Quare si quis haec quantitates esse dicat,
indeterminatas indefinitasque esse confitebitur. Dicit autem
Aristoteles terminatae quantitati nihil esse contrarium, ut
duobus vel tribus, vel lineae vel superficiei. Quod si etiam
aliae quantitates habent contraria, aliae vero non habent, nihil
omnino impedit ad hoc quod dicitur, proprium non esse
substantiae, idcirco quod constat quasdam quantitates non habere
contraria. Quod si hoc et in quantitatibus evenit non esse
contrarium, substantiarum proprium non est. Atque haec quidem si
quis magnum vel parvum in quantitatibus ponat, manifestum est (ut
ipse est posterius monstraturus) haec non esse quantitates, sed
ad aliquid, magnum enim ad parvum dicitur; sed cum ad ea loca
venerimus, propositi ordinem loci diligentius exsequemur. Nunc
quoniam declaratum est et substantiae nihil esse contrarium, et
hoc ei proprium non esse, quoniam idem etiam in quantitatibus
consideratur, ad sequens proprium expositionis semitam
convertamus.


Hoc proprium non simpliciter dicitur, sed cum aliqua
distinctione: ait enim substantiam neque magis recipere, neque
minus, non hoc dicens, quoniam substantia non est magis ab alia
substantia. Namque quidam homo cum sit substantia, magis est
substantia ab homine, id est ab specie, et homo ab animali, id
est a genere. Ergo non hoc dicit, quoniam non inveniuntur
substantiae quae a substantiis magis substantiae sint, hoc enim
dictum est, quoniam est, id est quoniam inveniuntur. Ait enim
superius primas substantias, id est individuas, maxime esse
substantias, in secundis vero substantiis, magis esse substantias
species quam genera. Ergo non dicit, quoniam nulla substantia ab
alia substantia magis substantia est, sed hoc ipsum quod est,
quaelibet illa substantia non dicitur magis et minus substantia,
ut si est substantia homo, non dicit quoniam homo non est magis
et minus substantia, individuus enim homo magis est substantia,
species vero minus si ad primam, id est individuam, substantiam
referatur. Sed hoc dicit, hoc ipsum quod est, id est, homo non
erit magis homo vel minus homo; quocirca non dicit quoniam homo
non est magis substantia vel minus, sed quoniam homo, hoc ipsum
quod est, non est magis vel minus homo, non est enim aliquis homo
magis et minus homo; et hoc idem in eiusdem comparatione
convenit speculari. Nam ipse homo a seipso non est plus homo, at
vero nec si ad alterum conferatur, ad alterum vero ita, ut sub
eadem coniunctione sint, ut quidam homo individuus ad aliquem
individuum hominem comparatus, non erit magis et minus homo, et
ipsa species seipsa non erit magis et minus homo; sed hoc palam
est in substantiis, in qualitatibus vero potest esse magis et
minus, album enim potest fieri magis album seipso, et suscipere
magis et minus, ut sit magis album et minus album; potest et alio
albo plus esse album, ut lilium lana; et alio albo minus esse
album, ut lana lilio, et cygnus nive, atque idem in aliis
qualitatibus, ut bono et calido. Namque haec possunt temporibus
permutari, et in plus minusve transduci, fit enim aliquoties bono
melius et deterius, et calido ferventius et tepidius; homo vero
quod est substantia, neque nunc plus erit homo quam fuit antea,
neque post magis aut minus erit homo quam nunc est. Quocirca cum
substantia non suscipiat magis et minus, tamen proprium eius hoc
non erit. Sed cur non sit proprium ipse Aristoteles velut notum
conticuit; nos autem addimus, quoniam non solum substantiae non
suscipiunt magis et minus, sed et alia multa; circulus enim alio
circulo non erit magis circulus aut minus, nec duplum magis
duplum vel minus; aequaliter enim duplus est quaternarius: ad
binarium, et denarius ad quinarium comparatus, quocirca quoniam
etiam in aliis idem est, hoc substantiae proprium non esse
putandum est. Sed haec quidem omnia quaecunque sunt  in
substantiis omnibus, propria tamen substantiae non sunt, eo quod
etiam in aliis sint, consequentia substantiae appellantur. Haec
enim omnia substantias consequuntur, ut ubicunque fuerit
substantia, ea quae dicta sunt inveniantur, id est in subiecto
non esse, et praedicationes ab his univoce fieri, et quod hoc
aliquid significet, et quod nihil sit illis contrarium, et quod
non suscipiant magis et minus: illa vero quae non omnibus
substantiis insunt accidentia sunt substantiis, quocirca propria
non sunt. Quod si propria non sunt, nondum quale sit substantia
demonstrant. Quare ut substantiae qualitatem proprie cognoscamus,
talis est huic requirenda proprietas, quae et solis substantiis
insit et omnibus, haec autem huiusmodi est, quam ipse proposuit.


Ait maxime proprium esse substantiae, quod eadem et una numero
contrariorum susceptiva sit, nihil contrarium superioribus
dicens. Illic enim dixerat substantias substantiis non esse
contrarias, hic vero dicit non substantias substantiis esse
contrarias, sed res in se contrarias posse suscipere, ut unus
atque idem homo, nunc quidem sit sanus, alio vero tempore sit
aeger, aegritudo autem et sanitas contraria sunt. Ergo quoniam
declaratum est substantiam posse  contraria suscipere,
demonstrandum est quemadmodum hoc solis substantiis insit; hoc
enim in nullis aliis invenitur, namque in qualitate qualitas non
erit eadem, neque una numero contrariorum susceptiva, idem enim
et unum numero non erit album atque nigrum, cum album fuerit et
post in nigrum vertitur, tota qualitatis species permutatur, et
non erit unum atque idem numero quod contrarium est, sed
diversum. At vero et actio eadem et una numero non erit bona
atque mala, sed fortasse una bona, alia mala, ita ut diversae
sint, non eaedem numero, hoc etiam in aliis reperitur. Ipsa vero
substantia cum una sit et numero singularis, contraria suscipit,
ut idem atque unus homo cum fuerit candidus atque albus a sole
tactus nigrescit, et album in nigrum convertitur, et in
contrarium permutatur, utrasque res in se contrarias suscipiens.
Nulli igitur alii inesse hoc nisi solis substantiis, satis
superiora demonstrant. Si quis autem opponat orationem et
opinionem unam atque eamdem contrariorum esse susceptibilem, ideo
quod cum dico Cicero sedet, vel eum sedere opinor, cum vere
sedet, vera est et oratio de eodem et opinio quod sedet; cum vero
surrexit ille, eadem permanet opinio vel oratio quae dicit vel
arbitratur Cicero sedet, sed falsa est, quod non sedet: videtur
opinio atque oratio eadem et una numero nunc quidem esse vera,
nunc autem falsa, et contraria ipsa suscipere, sed hoc falsum
est, quod oratio et opinio contraria non recipiunt: nam si quis
hoc recipiat quod etiam oratio atque opinio contrariorum
susceptiva sint, non tamen eodem modo quo substantia. Nam
substantia ipsa contraria suscipiens permutatur, Cicero namque
ipse in se aegritudinem suscipiens ex sano factus est aeger, et
mutatus ipse contraria suscipit; sermo vero vel opinio ipsa
quidem immutata permanent, sed cum rebus de quibus dicuntur
permutatis ipsae inveniuntur falsae esse vel verae. Et substantia
quidem ipsa cum iis quae suscipit contrariis permutatur; oratio
vero et opinio, eo quod res de quibus dicuntur vel arbitrantur
permutentur, ipsae videntur falsae esse vel verae. Nam cum dico
Cicero sedet, si ille surrexit, oratio quidem ipsa nihil passa
est, sed res de qua fuit ipsa oratio mota est. Qui enim sedebat
surrexit, idcirco ex vera oratione facta est falsa. Quocirca
substantia ipsa suscipiens (ut dictum est) contraria permutatur,
oratio vero vel opinio non mutatur, sed re circa eas mota ipsae
verae vel falsae sunt. Quare proprium substantiae ita esse
putabitur contrariorum susceptibile, ut ipsa permutata contraria
suscipiat, non ut, re mutata, ipsa impermutata immutabilisque
permaneat. Atque hoc dictum est, si quis orationem atque
opinionem contrariorum susceptibiles putet, non autem esse
orationem atque opinionem contrariorum susceptibiles. Ipse rursus
adiecit.


Ait enim orationem atque opinionem ipsa quidem contrarii nullius
esse susceptibilia, neque enim falsitas veritasque in oratione
vel opinione insita est, sed idcirco videntur contrariorum esse
susceptibilia, quod (ut ipse ait) circa alteram quamdam passionem
sint, hoc est circa hoc esse opinionem vel orationem. Nam circa
sedere et non sedere, quae sunt contraria, est sedendi aliquem et
non sedendi opinio vel oratio, atque ideo quoniam circa alias
res sunt quae sibi sunt contrariae, illis permutatis, ista
videntur esse contraria, non quod ipsa suscipiant contraria, sed
quod circa contrarias passiones rerum sint. Nam neque oratio
neque opinio permutatur, sed sola tantum de quibus est oratio
atque opinio, id est sedere et non sedere. Quocirca quoniam
nullam ipsa oratio vel opinio suscipiunt passionem, nec quidquam
in eis fit, atque evenit contrarium, contrariorum esse
susceptibilia non videntur. At substantia eo quod ipsa suscipiat
contrarium, contrariorum dicitur esse susceptibilis. Cicero enim
suscipiens sanitatem sanus fit, et suscipiens aegritudinem fit
aeger. Oratio vero atque opinio (ut dictum est) contraria non
suscipiunt. Quare erit hoc proprium substantiae contrariorum esse
susceptibilem. Sed si quis forsitan dicat cur cum ignis calidus
sit nunquam frigus suscipiat, et cur cum aqua sit humida nunquam
suscipiat siccitatem. His enim oppositis, videtur non omnis
substantia contrariorum esse susceptibilis, et substantiae hoc
proprium infirmabitur, cum non sit in omnibus substantiis. Sed
dicendum est quoniam ea contraria suscipere videntur substantiae
quae sunt in eius natura non insita, alioqui non suscipit
quidquid illi substantialiter adest. Suscipere enim dicimus
aliquid de rebus extrinsecus positis et praeter substantiam
constitutis: quoniam igitur in substantia ignis inest calidum
esse, ignis calorem non suscipit; quocirca neque est ignis
caloris susceptibilis, neque frigoris. Calorem quidem non
suscipit, idcirco quod eius naturae substantiaeque immutabiliter
adhaesit. Frigus enim non suscipit, quoniam caloris natura ipsius
ignis contrarium sponte repudiat. Quocirca si quid est quod
suscipiat ignis, id est extrinsecus positum, accipiat necesse est
eius quoque contrarium, ipse unus permanens ac singularis. Idem
quoque de aqua dicendum est: illa enim sicut ignis calorem, sic
non suscipit humiditatem, sed est quodammodo et ipsi humiditas
naturaliter insita; atque ideo calor ignis, vel humiditas aquae
non solum qualitates dicuntur, sed etiam substantiales 
igni et aquae qualitates; namque aqua quoniam in se neque frigus
neque calorem substantialiter habet, susceptibilis et frigoris et
caloris esse dicitur. Quocirca non de his contrariis loquitur
quae substantialiter insunt, sed de his quae potest suscipere
unaquaeque substantia, id est quod potest extrinsecus adhiberi:
hoc autem in omnibus esse substantiis manifestum est: nam quoniam
Cicero sanus et aeger est, homo sanus et aeger est; et si homo
sanus et aeger est, animal sanum atque aegrotum est. Sed cum
duobus modis animal atque homo spectentur, uno quod  de
pluribus praedicentur, altero quod substantiae sint, in eo quod
de pluribus praedicantur contrariorum susceptiva non sunt: ut
animal in eo quod de speciebus dicitur, neque sapiens est, neque
insipiens, et homo in eo quod de individuis dicitur, neque sanus
est, neque aeger; in eo vero quod substantiae sunt, et quod
individuis substantiis praesunt, contrariorum susceptibiles sunt.
Quocirca erit hoc solius proprium substantiae, contrariorum esse
susceptibilem. Haec de substantia dicta sufficiant. Secundi vero
voluminis series ab expositione inchoabitur quantitatis.

 LIBER SECVNDVS  

Et si nos curae officii consularis impediunt quo minus in his
studiis omne otium plenamque operam consumimus, pertinere tamen
videtur hoc ad aliquam reipublicae curam, elucubratae rei
doctrina cives instruere. Nec male de civibus meis merear, si cum
prisca hominum virtus urbium caeterarum ad hanc unam
rempublicam, dominationem, imperiumque transtulerit, ego id
saltem quod reliquum est, Graecae sapientiae artibus mores
nostrae civitatis instruxero. Quare ne hoc quidem ipsum consulis
vacat officio, cum Romani semper fuerit moris quod ubicunque
gentium pulchrum esset atque laudabile, id magis ac magis
imitatione honestare. Aggrediar igitur et propositi sententiam
operis ordinemque contexam.


Post substantiae tractatum cur de quantitate potius ac non de
qualitate proposuerit haec causa est, quod omnia quaecunque sunt,
simul atque sunt in numerum cadunt. Omnis enim res aut est una,
aut plures: unum vero vel plures quantitatis scientia
colliguntur. Sed non omnis res simul atque est aliquam accipit
qualitatem, ipsa enim materia sub quantitatis quidem principium
cadit, quod una est, sub qualitatem vero minime; ipsa enim
cunctis est interim qualitatibus absoluta, superaddita vero forma
quadam afficitur qualitate: per se autem numero quidem una est,
qualitate vero nulla; quocirca si res omnis simul atque est cadit
in numerum, non autem omnis res mox ut est statim suscipit
qualitatem, recte prius de quantitate proposuit. Est quoque alia
causa cur prius de quantitatis ratione pertractet. Omne enim
corpus ut sit, tribus dimensionibus constat, longitudine,
latitudine, altitudine: ut vero sit corpus cum qualitate, tunc
erit aut album, aut nigrum, aut quodlibet aliud; et quoniam prius
est esse corpus, post vero esse corpus album, prius erit corpori
tribus constare dimensionibus quam esse album. Sed tres
dimensiones et numero et continuatione spatii quantitates sunt.
Longitudo enim et latitudo et altitudo in quantitatibus
numerantur, album vero qualitatis est: quocirca si prius est ex
tribus constare dimensionibus quam esse album, prior erit
quantitas qualitate, quocirca recte est tractatus de quantitate
propositus. Item alia causa, quod quantitas plura habet
substantiae consimilia: nam quemadmodum substantiae nihil est
contrarium, et substantia non recipit magis et minus, sic etiam
quantitas: quantitati enim nihil est contrarium, nec quantitas
recipit magis et minus, ut paulo post docebimus; qualitas vero et
contraria suscipit, ut album et nigrum, et magis et minus, ut
candidius et nigrius, et candidissimum et nigerrimum; id enim
sumit intentionem quod potest sumere diminutionem. Quod si
substantiae similior quantitas est, recte post substantiam de
quantitate proposuit. Quantitatis autem dicit esse differentias
duas: quantitatis namque alia discreta est et disgregata, alia
vero continua. Post hanc rursus divisionem alio modo partitus est
quantitatem: dicit enim quantitatis aliam quae constat ex
habentibus positionem ad se invicem suis partibus; aliam vero ex
non habentibus positionem. Vnam vero rem diverse posse dividi
manifestum est, hoc modo, ut si quis dividat animal dicens:
Animalium alia sunt rationabilia, alia irrationabilia; et rursus
eamdem ipsam rem alia modo partiamur, ut est;  Animalium
alia sunt gressibilia, alia non gressibilia, eorumque animalium
rursus, alia sunt carnibus vescentia, alia herbis, alia
seminibus. Hic ergo una eademque res diverso ordine modoque
divisa est. Ita igitur Aristoteles unum idemque quantitatis nomen
diverse partitus est, in ea scilicet quae discreta essent, et
quae continua, et in ea quae haberent positionem partium, et quae
non haberent. Sed de secunda divisione posterius dicendum est,
nunc prima tractetur. Ait enim de prima divisione hoc modo:
Quantitatis aliud est continuum, aliud disgregatum. Disgregatum
est cuius partes nullo communi termino coniunguntur. Continuum
vero cuius partes habent aliquem communem terminum, ad quem
videantur esse coniunctae. Discretarum namque quantitatum ipse
exempla ponit et species. Oratio enim discreta est quantitas,
eodemque modo et numerus, et numerum esse quantitatem nemo
dubitat. Discreta vero est, quoniam denarius numerus cum constet
ex quinque et quinque, quae res quinarium ad quinarium iungat ut
faciat denarii corpus, non potest inveniri. Nam si tres et septem
quis dixerit, quo communi termino tres et septem coniungantur,
ut denarii reddatur unum integrum corpus, nullus inveniet, atque
hoc quidem in omni numero speculari licet. Nullus enim numerus
ita partes habet, ut eas aliquis communis terminus iungat, sed
semper partes ipsae disiunctae atque discretae sunt, et huiusmodi
vocatur quantitas discreta. Numerus ergo discreta quantitas est,
orationem vero quantitatem esse dicit, idcirco quod omnis oratio
ex nomine constet et verbo, sed haec syllabis constant. Omnis
autem syllaba vel longa vel brevis est. Longum vero vel breve
sine ulla dubitatione quantitas est, quocirca quod ex
quantitatibus constat, id quantitatem esse quis dubitet? At vero
oratio ipsa cum sit quantitas, illa quoque discreta est. Cum enim
dico Cicero, quod orationis est pars, partes huius nominis CI et
CE et RO nullo communi termino coniunguntur. Non enim reperiemus
quo communi termino iungatur CI syllaba ad CE syllabam, vel
rursus CE syllaba ad RO syllabam. Quocirca etiam oratio quantitas
videtur esse discreta. Sed si quis fortasse dicat hunc eorum
esse communem terminum, quo ita iunguntur, ut aliquid
significent, ut in hoc ipso nomine Cicero communis syllabarum
terminus ipsa significatio sit. Si enim CE syllaba, quae media
est, prima ponatur, et RO, quae ultima est, media, et CI, quae
prima est, ultima, nomen quod erat antea, id est Cicero,
transversis per loca syllabis nihil significabit. Illi dicendum
est quoniam quaecunque in quadam oratione proferuntur, sive
significent, sive nihil significent, syllabarum communis terminus
nullus est. Nam si quis dicat, permutatis syllabis, quod est
Cicero, CEROCI significationem quidem amisit, sed aequaliter
syllabae ad nullum communem terminum coniunguntur. Quod si quis
hunc quidem ipsum sermonem aliquid significare posuerit, ut hoc
ipsum Cicero aliquid significat, significatio quidem addita est,
nullus tamen syllabis terminus appositus. Quare sive significet,
sive nihil significet  nomen, partes eius discretae
atque disiunctae sunt, et nullo communi termino coniunguntur;
quoniam vero Graeca oratione λόγος dicitur etiam animi cogitatio,
et intra se ratiocinatio, λόγος quoque et oratio dicitur, nequis
Aristotelem cum diceret λόγον, id est orationem, quantitatem
esse discretam, de eo putaret dicere quem quisque λόγον, id est
rationem, in propria cogitatione disponeret, hoc addidi. Dico
autem illam quae fit cum voce orationem. Apud Romanam namque
linguam discreta sunt vocabula orationis atque rationis. Graeca
vero oratio utriusque vocabulum et rationis et orationis λόγον
appellat. Quare ne quid mendax translatio culparetur, idcirco hoc
quoque addidi: Dico vero illam quae fit cum voce orationem, apud
Latinos enim nulla alia oratio est praeter hanc solam quae fit
cum voce orationem. Apud Graecos vero est alius λόγος qui fit in
animi cogitatione. Quocirca nequid deesset, etiam hoc quod
Latinam orationem minus esset conveniens, transtuli. Quod quare
ita fecerim, hac expositione patefeci, atque haec quidem de
discreta quantitate sufficiant. Continua vero quantitas est (ut
dictum est) cuius quantitatis partium communis terminus
invenitur, ut est linea, superficies, corpus, et praeter haec
tempus, et locus, quod ipse Aristoteles designat his verbis:

Postquam de discretis explicuit, transiit ad species continuae
quantitatis. Continuae autem quantitates sunt (ut dictum est) in
quarum partibus quidam communis est terminus, ut linea. Si quis
enim dividat lineam, quae est longitudo sine latitudine, duas in
utraque divisione lineas facit, et utriusque ex divisione lineae
singula in extremitatibus puncta redduntur. Lineae enim termini
puncta sunt. Quocirca cum illa linea divisa non esset, utraque
puncta quae in utrisque linearum capitibus post divisionem
apparent, simul antea fuisse intelliguntur, quae sunt in
divisione separata. Intelligitur ergo partium lineae communis
terminus, punctum, id est quoddam parvissimum quod in partes
dividi secarique non possit. Superficies quoque, quae est
latitudo sine altitudine, communem terminum habet in partibus,
lineam, corpus vero solidum, superficiem. Eodem enim modo divisa
superficies duas per singulas partes lineas efficiet, quemadmodum
et in linea divisa duo puncta altrinsecus reddebantur. Corpus
quoque solidum cum diviseris, duas in utrisque divisionis
partibus superficies facies, quae cum coniuncta sint atque
indivisa, punctum quidem partium lineae intelligitur communis
terminus. Linea vero superficiei, superficies autem solidi
corporis. Est autem signum continui corporis, si una pars mota
sit, totum corpus moveri; et si totum corpus movetur, certe simul
aliae  partes vicinae movebuntur, ut si iaceat virgula
vel ex aere, vel ex ligno, vel ex quolibet alio metallo, si quis
unum eius caput vel quamlibet eius partem moveat, tota mox
virgula commovetur. Hoc autem idcirco evenit quod eius partes
quodam communi termino coniunguntur, et ille communis terminus
una parte mota caeteras movet. Hoc vero in discretis non est. In
numero namque cum sint decem, si unum movero, caeteri non
moventur, immoti enim permanent novem; et si plenus tritico sit
modius, si unum tritici granum movero, non omnia continuo grana
commovebuntur, idcirco quod discreta est multitudo, nec granum
grano ullo communi termino videtur implicitum. At vero si ipsius
grani pars una sit mota, totum corpus grani moveatur necesse est.
Non autem nunc hoc dicitur, quod linea constet ex punctis, aut
superficies ex lineis, aut solidum corpus ex superficiebus, sed
quod et lineae termini puncta sunt, et superficiei lineae, et
solidi corporis superficies, nullaque res suis terminis constat.
Quocirca punctum lineae non erit pars, sed communis terminus
partium. Superficiei linea, et superficies solidi corporis non
erunt partes, sed partium termini communes. Constat igitur, et
lineam et superficiem, et solidi corporis crassitudinem esse
continuam quantitatem. His alia rursus apponit.

Tempus quoque et locum continuae quantitatis esse pronuntiat.
Tempus namque esse quantitatem res illa demonstrat, quod in
spatio, id est in longitudine et in brevitate, consideratur.
Continuum vero esse res illa demonstrat, quod partes temporis
habeant aliquem communem terminum ac medium, ad quem coniungantur
extrema. Nam cum sint partes temporis praeteritum et futurum,
horum praesens tempus communis est terminus, huius namque finis
est, illius initium. Locus quoque continuorum est. Locum vero
dicimus quodcunque illud sit quod partes corporis tenet, sive
supra, sive a latere, seu subter sit. Quod si cunctae partes
corporis locum aliquem tenent, et qui circa corpus est locus, per
omne corporis spatium partesque diffunditur, omnes corporis
partes a loci partibus occupabuntur. Quod si ita est, qui
communis terminus coniungebat corporis partes, eius termini locus
illa quoque loca quae sunt corporis partium iungit, et est eodem
modo locus de continua quantitate, quemadmodum et corpus. Ita
enim communis terminus invenitur in loco partium quemadmodum et
corporis, idcirco quod corporis locus, per corpus omne
diffunditur. Quod autem dixit: Sunt autem talium et locus et
tempus, quoniam superius  de continuis loquebatur,
tempus quoque et locum continuis addidit dicens: Sunt autem
talium et tempus et locus, id est continuorum, sed post continuae
discretaeque quantitatis divisionem aliam a principio rursus
orditur.

Rursus digerit quantitatis differentias. Sunt enim quantitatis
aliae quidem quae ex habentibus positionem ad se invicem suis
partibus constant, aliae vero quae nullam partium habent
positionem. Positionem vero partium retinere dicuntur, quarum
triplex ista natura est, primum ut eius partes alicubi sint,
deinde ne pereant, tertio vero ut sese partes ipsae coniungant et
propria se ordinatione continuent, ut est linea. Posita enim
linea in superficie possis agnoscere ubi partes ipsius sint,
caput quidem lineae esse ad dexteram, medium medio loco,
extremitatem vero ad sinistram, et haec manentibus ipsis partibus
dicuntur, partes enim lineae non pereunt, sed in loco in quo
sunt permanent. Possis quoque monstrare quae pars lineae cui
parti continuentur, id est ad quam partem caput alterius partis
extremitasque coniungitur, ut dicas haec pars, verbi gratia
medietas, lineae hic finitur, locum ubi desinat monstrans, alia
rursus pars lineae totius hic incipit. Ergo linea posita in
superficie qualibet et locum aliquem partes eius retinent, et
partes ipsae non pereunt, et posset quilibet agnoscere ubi
extremitas partium coniungatur, et quo ad se invicem loco
continuentur. Hoc quoque idem in superficie evenit, partes enim
superficiei in aliquo loco sunt, et ipsae quoque non pereunt, et
ubi pars parti coniungatur ostenditur, idem quoque soliditas
habet, et loci quoque partes continuantur ad eas scilicet partes
ad quas corporis partes sibimet continuantur, sicut iam supra
dictum est. Quocirca eiusdem naturae erit et locus, cuius tota
soliditas erit. Ergo et locus ex eodem genere quantitatis est,
quo est et soliditas, id est, ex habentibus ad se invicem
positionem suis partibus constans. Locus igitur et ipse ex
habentibus suis partibus positionem ad se invicem constat. Ergo
tria haec (sicut supra dictum est) consideranda sunt, ut ad se
invicem positionem partes habere videantur; id est locum in quo
partes ipsae sint positae, ut partes illae non pereant, ut sit
partium continentia atque continuatio. Quod si quis dicat hanc
rem loco deesse, eo quod in loco non sit, in loco enim cuncta
sunt, locus autem in loco esse ipse non poterit. Dicendum est
quoniam idcirco superficies et soliditas et linea habere
positionem partium  dicuntur, quod in loco sint, et
partes permaneant, et sint continuae. Quare multo magis ipse
locus, cuius neque partes pereunt, et sibi perpetue
continuatimque coniunctae sunt, habere positionem partium
dicitur. Et de his quidem quae ex habentibus positionem ad se
invicem suis partibus constant haec dicta sint; quae vero non
habent positionem ipse rursus adiecit.

Haec scilicet idcirco nullam positionem ad se invicem partium
retinent, quod his aliquid de supradictis rebus deesse manifestum
est. Numerus enim ipse discretus est, nec partes eius ad se
invicem coniunguntur, sed omnino discretae sunt. Atque idcirco
non est ex iis quae habent ad se invicem aliquam partium
positionem, nec vero possis ostendere qui numerus quo loco
iaceat: habere autem positionem dicitur, quod (ut dictum est) et
in loco aliquo positum est, et ipsa positio manentibus partibus
constat, et ad se invicem coniunctis continuatisque, ut ubi
quaeque iaceat, et quae ad quam continuetur possit ostendi; in
numero vero nihil horum est. Nam neque in aliquo loco esse
positus demonstratur, nec eius partes coniunctae sunt. Quocirca
numero ex tribus his quae diximus duae res desunt, loci positio
et partium continuatio, tempus etiam quanquam sint eius partes
continuae, tamen quoniam non permanent, sed semper moventur,
semperque praetereunt, habere positionem partium non dicitur.
Semper enim veloci agitatione torquetur, et currentis aquae more
in nulla unquam statione consistit, quod quia partes eius non
permanent, ex habentibus ad se invicem positionem suis partibus
constare non dicitur. Sed haec quanquam positionem partium habere
non possunt, tamen habent ordinem quemdam, quem praeter
positionem partium tantum retinent. Dicimus enim priorem esse
binarium quam ternarium, atque hunc quam quaternarium, et in
tempore nimirum idem ordo revertitur. Posterius enim futurum
praesente; praesensque praeterito. Quocirca etsi haec non habent
aliquam partium positionem, retinent tamen ordinem. Quod vero
 dicit, positionem vero non multum accipies, tale est ac
si diceret, penitus non accipias. Multum enim pro omnino videtur
adiunctum, ac si diceret positionem vero non omnino accipies,
idcirco quod ipsa quidem continuatio dat aliquam imaginem, quod
possit habere aliquam partium positionem, sed hoc minime est,
idcirco quod quamvis sint continuae quantitates, si tamen uno
careant ex his quae superius dicta sunt, positionem partium
habere non possunt. Nam aqua quam fistula evomit, dum cadit
quidem retinet positionem; cum vero iam effusae undae se
miscuerit, positionem partium perdit: et fluvius quoque quando in
pelagus fluit, et positionem videtur habere partium et esse
continuus, cum nondum marinae aquae fluvii superficies ipsa
permista est; cum vero extremitas amnis marina alluvione
contingitur, totam sine dubio positionem videtur amittere. Oratio
quoque similiter sese habet; nam nec ipsa ullo loco posita est,
nec eius partes ad aliquam coniunguntur, sed a se invicem illae
discretae sunt, nec cum eius partes dictae sunt, permanent, atque
hoc est quod ait. Sed dictum est, et non est ultra hoc sumi. Mox
enim dicitur sermo, mox praeterit, nec ulla ratione poterit
permanere, quare mox ut aliquid dictum sit, eius partes ostendi
et demonstratione sumi non possunt. Constat igitur orationem
quoque ex his esse quae positionem partium non habent, de ordine
vero dubium est. Nam si quis sermo aliquid significet, ut est
Cicero, est in eo quidam ordo quod CI syllaba primum dicitur,
secunda vero CE, tertia RO, et potius ex significatione ordinem
sumit; si vero nihil significet, nec ordinem dicitur habere, ut
scindapsus nihil quidem significat; sed sive secundam syllabam
primam ponas, sive ultimam primam, sive quomodolibet syllabarum
ordinem seriemque permisceas, idem erit: in significativis enim
vocibus idcirco esse dicitur, quod illo ordine permutato vis
significationis evertitur, hic vero, ubi nulla est significatio,
nihil interest quomodolibet iaceant partes. Quare oratio in
aliquibus quidem habet ordinem partium, in aliis vero nec ordo
ipse poterit inveniri. An fortasse oratio dici non potest quae
nihil significat, et nulla est oratio, quae ordinem non habeat?
Ergo secundum priorem quantitatis divisionem, ubi dicebatur
quantitatis alia esse continua, alia vero discreta, quinque sunt
continua, duo vero discreta. Continua quidem linea, superficies,
soliditas, locus, tempus. Discreta vero numerus et oratio. In hac
vero secunda divisione qua dicit alias quantitates ex habentibus
ad se invicem positionem constare partibus, quatuor quidem sunt
quae retinent positionem, id est linea, superficies, corpus,
locus; tria vero quae positionem non habent, sed ex his duo
semper ordinem retinent, tempus scilicet et numerus. Oratio vero
si quid significet, habet ordinem; si vero nihil significet,
inordinata est; si tamen oratio nihil significans dici possit,
his dictis ipse concludit dicens: Igitur alia ex habentibus ad se
invicem partibus positionem constant, alia vero ex non
habentibus positionem. Hac igitur divisione finita 
transit ad caetera monstrans quae proprie quantitates
nuncupantur, quae secundum accidens.


Principaliter aliquid esse dicitur, quod per se tale est quale
esse demonstratur. Secundum accidens vero illud quod non per se,
sed per aliud tale est quale esse dicitur, ut albedini per se
inest color: secundum naturam enim albi, color esse dicitur
albedo; cum vero homo dicitur coloratus, non per se dicitur,
idcirco quod homo in eo quod homo est, color non est, sed quoniam
habet colorem, idcirco dicitur coloratus. Ergo quemadmodum album
idcirco color est per se quoniam color naturale quoddam est
genus, homo vero idcirco coloratus dicitur quoniam habet colorem;
et dicitur album quidem per se et principaliter color, homo vero
secundum accidens coloratus. Ita quoque et quantitates: haec
enim omnia quae dicta sunt, id est linea, superficies, corpus,
numerus, oratio, tempus, per se et secundum propriam naturam
quantitates dicuntur. Si qua vero alia dicuntur secundum aliquam
quantitatem, non per se, sed secundum accidens nominantur: ut
album dicitur multum, non idcirco quod albedo sit quantitas, sed
quoniam multa sit superficies, in qua illud album sit. Si enim
multum spatium fuerit in quo album sit, multum erit album;
quocirca non quoniam ipsa albedo per se aliquam quantitatem
habet, sed quoniam in aliqua quantitate est constituta, id est in
superficie, idcirco secundum superficiem quod est quantitas quae
scilicet per se multa est, album multum dicitur non secundum se,
atque ideo album non per se, nec principaliter, sed secundum
accidens multum dicitur. Actio quoque ideo dicitur longa, quod
multo tempore acta sit; multam vero aegritudinem idcirco dicimus,
si eadem multo sit tempore; et motum multum idcirco, quod multo
tempore factus sit, ut si quis multo tempore currat. Si quis vero
multum cursum illum dicat esse qui sit velocissimus, ille
convenienter sermone non utitur. Velocitas enim non quantitas,
sed potius qualitas est, quales enim secundum eam dicimur, id est
veloces, non quanti. Secundum quantitatem vero multum dicitur,
hoc autem monstrat ipsa rerum diffinitio: si quis enim album
multum monstrare desideret, et proprio termino rationis
includere, illi dicendum est multum esse album quod in multa
iaceat superficie, et motum  atque actionem multam quae
longo tempore perficiatur; quare quoniam ad proprias quantitates
aspicientes, atque ad eas res caeteras referentes, quantitates
vocamus, ut album ad superficiem quae vera est quantitas, et
cursum, et aliquem motum atque actionem ad tempus, quod ipsum
vere quantitas est, reducimus, haec non per se quantitates, sed
per eas quae proprie quantitates dictae sunt nominantur. Quocirca
quoniam quod per se non est, secundum accidens est, recte
caetera omnia praeter ea quae superius in quantitate numerata
sunt per accidens esse, non per se quantitates dicuntur. Solae
igitur proprie et secundum se ipsae quantitates dicuntur, hae
quae superius comprehensae sunt. Aliae vero per se quantitas non
sunt, sed (ut ipse ait) forte per accidens. Post divisionem
igitur continui atque discreti et habentis positionem partium et
non habentis, et quae sunt per se principaliter, et rursus per
accidens quantitates, solito more viam inveniendi quantitatum
proprietas ingreditur.


Definita quantitas est quae alicuius termino numeri coercetur, ut
sunt duo, vel tres, et quae ad hunc modum dicuntur, ac si dicas
bicubitum, tricubitum, et caetera. Et quae aliqua propria
significatione definita sunt, ut est superficies et soliditas,
quid enim et quae quantitates dicantur, agnoscitur: quocirca
harum, quoniam sunt diffinitae, nulla ulli contraria est; neque
enim bicubito tricubitum contrarium est, sicut neque numerus ulli
numero, at vero nec superficies soliditati, nec aliquid horum.
Sed quoniam quaedam indefinita imaginem quamdam quantitatis
ostendunt, ut magnum et parvum, quae videntur esse contraria,
haec sibi Aristoteles opponit dicens non esse quantitates, sed
magis ad aliquid, quod ipsius sermonibus astruamus. Sed non est
hoc proprium quantitatis non habere contraria, non enim omnis
quantitas contrariis caret, sed nobis per singula quaeque
currentibus quae quantitatis species contraria non habeant,
quaeve habeant, considerandum est. Linea quidem contrario caret,
linea enim lineae contraria non est; sed si quis dicat rectam
lineam curvae lineae esse contrariam, fallitur. Non enim in eo
quod linea est, curva linea rectae lineae contraria est, sed in
eo quod curva est, et in his non lineae videntur esse contrariae,
sed ipsa rectitudo et curvitas. Quare non in eo quod quantitas
est, linea curva rectae lineae contraria est, sed in eo quod
qualis. Nam quoniam curvitas et rectitudo contraria sunt,
secundum id quod curva et recta est linea, non secundum quod
lineae sunt, suscipiunt contrarietatem; quocirca linea in eo quod
linea est contrario caret. At vero nec superficies superficiei
contraria est. Sed forte dicat aliquis albam superficiem nigrae
superficiei esse contrariam; cui similiter occurrendum est, in eo
quod superficies sunt non esse contraria, sed in eo quod est in
his albedo atque nigredo, quae contraria esse quis dubitat? Eodem
quoque modo et lenem et asperam superficiem si quis contrarias
dixerit, refellitur, quod non secundum quantitatem superficiei,
sed secundum qualitatem asperitatis lenitatisque ipsae
superficies contrarium tenent. At vero nec corpori quidquam ullo
modo contrarietatis opponitur, cui si quis dicat incorporale esse
contrarium, refutabitur, quod omnis contrarietas propriis
nominibus dicitur, ut bonum malum, album nigrum; corporale vero
et incorporale non secundum contrarietatem, sed secundum
privationem habitumque proferuntur. Incorporale enim corporis est
privatio. Nec tempori quoque quidquam contrarium est, sed si nox
diei videtur opposita, non in eo quod tempus est, sed in eo quod
dies est aer lucidus, nox aer obscurus. Aer vero neque tempus
neque quantitas est, lumen quoque et obscuritas qualitates sunt
et non quantitates. Oratio etiam quanquam videatur habere
contrarium,  tamen contrariam non habet oppositionem,
videtur enim vera oratio esse et falsa, quae sunt contraria, sed
oratio vera et falsa in significatione est. Cum enim quod est
oratio significat, vera est; cum vero quod non est designat, tunc
falsa est. Oratio vero non secundum id quod significat in
quantitate numeratur, sed secundum id quod profertur. Secundum
enim id quod proferimus orationem, longa syllaba brevique
componitur, quae omnem orationem non secundum id quod ipsa
significat, sed secundum id quod ad prolationem est, metiuntur.
Illud quoque manifestum est in numero non esse contraria, duo
enim tribus, vel tres quaternario contrarii non sunt, nec ullus
alter numerus cuilibet alii numero contrarius est. Locus vero
habet aliquam contrarietatem, sursum enim et deorsum contrarium
est. Sed quidam volunt non esse quantitatis quod sursum dicitur
et deorsum, sed potius habitudines, quas Graeci σχέσεις vocant:
quae enim pars ad caput nostrum est, hanc sursum vocamus; quae
pars pedibus subiacet, illa deorsum dicitur; quocirca secundum
habitudinem quamdam quodammodo ad nos ipsos relata sursum
deorsumque praedicamus. Herminius quoque ait sursum et deorsum
non esse loca, sed quamdam quodammodo positionem loci. Est enim
res sursum atque deorsum, non est autem idem esse aliquid loci,
quod locum, loci enim est positio in loco, locus vero ipse
positio non est. Sed si quis omnem mundi respiciat figuram,
quomodo rerum omnium formam sphaerae ambitus amplectitur, et
terra media est, in sphaera vero nihil est ultimum, nisi quod
eiusdem terminum medietatis obtinuit, quidquid in extremo coeli
convexitatis est, illud sursum esse dicet, quod vero est medium,
illud deorsum. Quocirca sunt secundum locum sursum deorsumque
contraria, sursum in coelo, deorsum in terra, idcirco quod a se
longe disiuncta sunt, unde post quoque contraria hoc modo sunt
diffinita. Contraria sunt quaecunque a se longissime distant:
hinc est videlicet tracta diffinitio, quod quoniam coelum
terraque distant, longissime distare videbantur, et illud esse
sursum, haec vero deorsum, quoniam deorsum atque sursum non ob
aliam causam contraria dicuntur, nisi quod a se longe disiuncta
sunt, quod esse contrarium longissime distare diffiniunt, quod
Aristoteles hoc modo pronuntiat.

In omni enim sphaera media terra est, quod ipsa astrorum
demonstrat ordinata vertigo, adiecit quoque causam cur huiusmodi
loca contraria dicantur, quod multa distantia est medietatis ad
mundi terminos. Terminos vero mundi coeli ultimam convexitatem
dicit; ex hac igitur loci contrarietate et caetera 
definita esse contraria sic demonstrat. Videntur autem et aliorum
contrariorum diffinitionem ab his proferre, quae enim multum a
se distant in eodem genere contraria esse diffiniunt. Sed quoniam
ne ordo contrarietate quantitatis impediretur, idcirco
superioribus, in quibus singulis quantitatibus nihil esse
contrarium dicebamus, has loci contrarietates adiecimus, et
quaedam in medio praetermissa sunt, rursus ad superiora redeamus,
ut expositionis ordo sese ipse continuet. Ait enim superius, cum
quantitati nihil esse contrarium proponeret, bicubito, vel
tricubito, vel superficiei, vel alicui talium nihil posse esse
contrarium. Diffinitis enim his quantitatibus, contrarium nihil
esse videtur, ut duobus vel tribus, sed quaedam cum sint
indefinita, nec quantitates et contraria videantur, haec rursus
adiecit. Nisi multa paucis dicat quis esse contraria, vel magnum
parvo. Horum autem nihil est quantitas, sed ad aliquid, nihil
enim per seipsum magnum dicitur vel parvum, sed ad aliquid
refertur. Nam mons quidem parvus dicitur, milium vero magnum, eo
quod hoc quidem sui generis maius sit, illud vero sui generis
minus. Ergo ad aliud est eorum relatio, nam si per seipsum parvum
vel magnum diceretur, nunquam mons quidem aliquando parvus,
milium vero nunquam magnum diceretur. Rursus in vico quidem
plures homines esse dicimus, in civitate vero paucos, cum tamen
sint eis multo plures, et in domo quidem multos, in theatro vero
paucos, cum sint plures. Amplius bicubitum et tricubitum et
unumquodque talium quantitatem significat, magnum vero vel parvum
non significat quantitatem, sed magis ad aliquid, quoniam ad
aliquid spectatur magnum et parvum; quare manifestum est quod
haec ad aliquid sunt. Quemadmodum diffinitae quantitates
contrariis non tenentur, ipse superius comprobavit dicens
bicubito vel superficiei nihil esse contrarium, indefinitae vero,
ut est magnum et parvum, multa et pauca, dant imaginem
contrarietatis. Sed illud occurrit, has non esse quantitates.
Omnis enim quantitas per se dicitur, bicubitum enim et
tricubitum, et duo, et tres, et superficies ad nihil aliud
refertur, magnum vero vel parvum sine aliis dici non possunt. Cum
enim dicis magnum, ad alicuius alterius comparationem atque
aequationem refertur. Eodem quoque modo et parvum, quod ipsa
Aristotelica probat inductio. Si enim magnum et parvum per se
dicerentur et non ad alterius relationem, nunquam diceremus
montem parvum et milium magnum. Si enim magnum parvumque non ad
relationem alterius diceretur, mons semper magnus, semperque
parvum milium diceretur. Sed aliquem collem ad Atlantis
altitudinem conferentes, dicimus parvum montem, et rursus milium
ad minora alia grana milii conferentes, magnum milium nominamus,
et simpliciter quidquid magnum vel parvum dicitur ad eiusdem
generis speciem referentes, magnum parvumque nominamus, ut monti
montem comparamus, milium vero milio, et alia huiusmodi. Multa et
pauca eodem modo dicuntur; dicimus enim, si fuerint homines
 centum in vico, plures esse homines. At vero si in
civitate sint, paucos dicimus, nunc ad parvitatem vicorum, nunc
ad magnitudinem civitatum conferentes. Rursus si sint in domo
quinquaginta, multi sunt, si in theatro pauci, ideo quod tunc in
theatro esse paucos dicimus cum ad eos quanti in theatro esse
debebant comparamus. Amplius, quoniam consistit magnum parvumque
referri semper ad alterum, singulas vero quantitates nihil ad
aliud comparantes, suas ac proprias nominamus, ut tres, duo,
quatuor, lineam, superficiem, magnum parvumque, multa et pauca, a
quantitatis divisione disiuncta sunt. Sunt enim ista non
quantitates, sed potius relativa. Amplius, sive aliquis ponat eas
esse quantitates, sive non ponat, nihil illis erit contrarium,
quod enim non est sumere per seipsum, sed ad solam alterius
relationem, quomodo huic aliquid erit contrarium. Hoc quoque
validissimo argumento probatur quantitatibus his quae praedictae
sunt nihil esse contrarium, nisi soli forsitan loco. Nam si quis
magnum et parvum, vel multa et pauca in quantitatibus ponat,
etiam hoc si concedatur, tamen quoniam semper referuntur ad
aliud, contrariis non tenentur. Omne enim contrarium per se
consistit, nec illud ad alterius comparationem relationemque
profertur, ut bonum non dicitur mali bonum, nec rursus malum boni
malum, sed ipsum in propria natura et prolatione consistit.
Quaecunque sunt contraria, eodem modo sunt. Magnum vero et parvum
quoniam non per se constant, sed ad alterius relationem
referuntur, contraria esse non possunt. Amplius, si sunt magnum
et parvum contraria, contingit idem simul contraria suscipere et
ea ipsa sibi esse contraria. Contingit enim simul idem parvum
esse et magnum. Est enim aliquid ad hoc quidem parvum, ad aliud
vero hoc idem ipsum magnum. Quare idem parvum et magnum et eodem
tempore esse contingit, quare simul contraria suscipiet, sed
nihil est quod videatur simul contraria posse suscipere, ut
substantia, susceptibilis quidem contrariorum videtur esse, sed
non suscipit in uno eodem tempore, nam nullus simul est sanus et
aeger, nec albus et niger simul, nihilque aliud simul contraria
suscipiet. Et eadem sibi ipsi contingit esse contraria. Nam si
est magnum parvo contrarium, ipsum autem idem simul est parvum et
magnum, ipsum sibi erit contrarium, sed impossibile est ipsum
sibi esse contrarium. Non est igitur magnum parvo contrarium.
Constat hoc et immutabile in propria ratione consistit, unam
eamdemque rem uno eodemque tempore contraria non posse suscipere,
ut substantia susceptibilis quidem contrariorum est. Homo namque
cum substantia sit, et aegritudinem suscipiet et salutem, sed
non eodem tempore, et albedinem et nigredinem capit, sed alio
atque alio tempore, ut vero uno eodemque tempore contraria
utraque suscipiat, fieri nequit, quod si magnum parvo aliquis
contrarium ponat, eveniet quoddam impossibile, ut una atque eadem
res eodem tempore utrasque suscipiat contrarietates, et eadem
ipsa sibi possint esse contraria. Ponamus enim magnum parvo
 esse contrarium, sed una atque eadem res, uno eodemque
tempore potest magna esse et parva, ut si sit decem pedum mensura
collata ad duorum pedum magnitudinem, magna est, ad centum vero
cubitorum magnitudinem mensuramque collata, eadem parva est.
Potest ergo eadem res eodem tempore et magnitudinis esse
susceptibilis et parvitatis. Eadem enim res uno eodemque tempore
ad maiorem minoremque collata eadem magna et parva est. Quod si
magnum parvo contrarium est, eadem vero res eodem tempore et
magnitudinem suscipit et parvitatem, eodem tempore contingit ut
eadem res contraria utraque suscipiat, sed hoc impossibile est.
Quocirca quoniam res eadem eodem tempore contrariorum
susceptibilis non est, potest vero una atque eadem res
magnitudinem parvitatemque suscipere, magnitudo et parvitas
contraria non sunt. At vero si quis magnum parvo contrarium
ponat, eadem ratione unam eamdemque rem sibi ipsi dicit esse
contrariam. Nam si parvum magno est contrarium, eadem vero res
(ut docui) parva et magna potest esse ad aliud et ad aliud
scilicet comparata. Res quae parva et magna est, eadem sibi
potest esse contraria, parvum enim et magnum contrarium dictum
est, sed est impossibile. Quocirca parvum et magnum contraria non
sunt. Post huiusmodi vero rationem et argumentationis
firmissimae propositionem de contrarietate disserit loci, de qua
superius iam diximus, quocirca praetereunda est, ne repetitae
expositionis iteratio, fastidio sit potius quam doctrinae.

Aliud proprium rursus apposuit quod quamvis quantitatis proprium
non sit, cur tamen non sit ipse reticuit, nobis tamen est
demonstrandum; quod autem dicit tale est: quantitas magis et
minus non suscipit, nullus enim numerus alio numero nec magis nec
minus est numerus. Nam ternarius si quinario comparetur, nec
magis nec minus est numerus, et rursus ipsi tres sibiipsis
comparati, nec magis nec minus sunt tres, nec tempus quoque habet
aliquid magis et minus, ut magis aliud tempus sit alio tempore,
longius quidem tempus tempore esse potest, ut vero dicatur magis
tempus alio tempore vel minus fieri nequit. Hoc quoque etiam in
substantia demonstratum est, homo namque alio homine non est
magis homo, nec minus. Idem quoque evenit etiam in quantitate.
Quod quia etiam in substantia est, proprium quantitatis hoc non
est, habet hoc quoque quantitas ut in sequenti ordine ipse
monstravit. Quocirca quoniam prius hoc de substantia dixerat,
nunc vero idem de quantitate proposuit, idcirco non esse hoc
proprium quantitatis, commemorare neglexit. Cuius enim esset
alterius non suscipere magis et minus, tunc dixit  cum
de substantia disputaret. Ait enim quod substantiae nunquam magis
minusve suscipient, quocirca ad maxime propria solita
constituendi ratione regressus est.

Quantitatis proprium apertissime designat esse, quod secundum
quantitatem aequalitas et inaequalitas nuncupatur. Singulae enim
quantitates aequales atque inaequales dicuntur, ut aequalis linea
lineae, et rursus inaequalis, et superficiei superficies
aequalis atque inaequalis dicitur, et corpus aequale et inaequale
dicitur. Numerus quoque et tempus et locus aequalis atque
inaequalis dicitur. In aliis autem quae quantitates non sunt, non
est facile ut aequalitas vel inaequalitas nominetur,
dispositiones ergo quae affectiones appellantur, non dicuntur
aequales vel inaequales, sed magis similes et dissimiles.
Dispositio autem vel affectio est ad aliquam rem accommodatio et
applicatio, ut si quis grammaticam legens, qui nondum perdidicit,
habet ad eam aliquam dispositionem, id est, ea affectus est, et
habet aliquid accommodatum, et quasi propinquum. Possunt autem
similiter esse duo dispositi et affecti, aequaliter vero minime,
ut duo similiter esse albi, aequaliter vero non. Nam si quis de
duobus similiter albis aequaliter esse albos dicat, recta nominis
nunc usurpatione non utitur. Omne enim aequale et inaequale, in
mensura et in quantitate perficitur. Simile vero et dissimile
quemadmodum de quantitate non dicitur, ita nec de alia qualibet
re nisi de quantitate, recte aequalitas et inaequalitas
nuncupantur. Quare proprium est quantitatis aequale et inaequale
nominari, sed quoniam de quantitate dictum est, ad relativorum
ordinem transeamus. Post quantitatis tractatum tertium
praedicamentum de relativis ingreditur, quare relativa hoc modo
diffinit.


Cur autem de his quae sunt ad aliquid disserat, omisso interim de
qualitate tractatu, haec causa est, quod posita quantitate magis
minusve esse necesse est. Quare cum quantitatem continuo ad
aliquid consequatur, recte post quantitatem relativorum series
 ordinata est. Illud quoque est in causa, quod superius
cum de quantitate tractaret, relativorum mentio facta est, cum de
magno parvoque diceretur, ut ergo continens et non esset operis
interrupta distinctio, ideo quantitate finita de relatione,
proposuit. Quod autem ait, ad aliquid vero talia dicuntur, hoc
monstrat, quod non sicut quantitas per se et singulariter
intelligi potest, eodem quoque modo substantia et qualitas, et
unumquodque aliorum praedicamentorum, sicut per se constat, ita
etiam per se et singulariter intelligitur: sic ad aliquid per se
et singulariter capi intellectu non potest, ut dicamus esse ad
aliquid singulariter. Quidquid enim in natura relationis
agnoscitur, id cum alio necesse est consideretur; cum enim dico
dominus, per seipsum nihil est, si servus desit. Quocirca cum
unius relativi nuncupatio mox secum etiam aliud trahat ad
aliquid, unum esse per se non potest, atque ideo non dixit
Aristoteles: Ad aliquid vero tale dicitur, sed, plurali numero,
talia dicuntur, inquit, demonstrans relativorum intelligentiam
non in simplicitate, sed in pluralitate consistere; non esse
autem quamdam per se relativorum naturam sine coniunctione aliqua
alterius subsistente, ipse Aristoteles monstrat, qui dicit ea
esse relativa, quaecunque hoc ipsum quod sunt aliorum dicuntur.
Docet enim aliqua coniunctione alterius relativa formari, hoc
ipsum enim quod sunt aliorum dicuntur. Quod enim est dominus, hoc
alterius dicitur, id est servi. Sive autem relativa dicamus,
sive ad aliquid, nihil interest. Ad aliquid enim dicitur quod
ipsum quidem cum per se nihil sit, relatum tamen ad aliud
constat, ut dominus, si desit id ad quod dicitur, id est, servus,
non est, dicitur enim ad servum; manifestum ergo est si servus
desit, dominum dici non posse, quare dominus ad aliquid dicitur,
id est ad servum. Relativa quoque dicuntur idcirco, quod eorum
nuncupatio semper ad aliquid referatur, ut domini ad servum,
quare nihil interest quolibet modo dicatur. Huiusmodi autem
diffinitio Platonis esse creditur, quae ab Aristotele paulo
posterius emendatur. Relativorum autem alia eisdem casibus
referuntur, alia diversis, alia vero omni sunt casu carentia.
Quod scilicet monstrans addidit, vel quomodolibet aliter ad
aliud. Quid autem est, ipsius pene textus sermone monstratur. Cum
enim dico dominus servi dominus, ad genitivum casum reddidi
nominativum, et rursus ad eumdem si convertero. Dico enim servus
domini servus, et hic quoque nominativus ad genitivum relatus
est. Eodem quoque modo sese habet pater filii pater, et filius
patris filius, et magister discipuli magister, et discipulus
magistri discipulus, haec ergo id quod sunt, similiter aliorum
dicuntur. Nam quod aliorum dicuntur secundum genitivum redditur
casum, alia vero non secundum eumdem casum consequentiam reddunt.
Sensus enim ad aliquid est, sensibilis enim rei est sensus. Quod
enim sensibile est sentiri potest, quod sentiri potest,
sensibile est, et nunc quidem sensus sensibilis rei sensus
genitivo accommodatus est. Huius enim rei sensibilis dictum est,
at si convertas,  fiet. Sensibilis res sensu sensibilis
est. Sed cum sic casui septimo redditur nominativus in hac
relatione, quae dicit sensibile sensu sensibile est, non eodem
casu quo superius dictum est convertitur. Dicimus enim sensus
sensibilis rei sensus est, et hic nominativus redditur ad
genitivum. Haec enim relatio ad septimum casum se aptari non
patitur. Scientia quoque scibilis rei scientia est, siquidem hoc
scitur quod sciri potest et quod sciri potest, scibile est, sed
non eadem ratione, nec ad eumdem casum relatio ista convertitur.
Dicimus enim scibilis res scientia scibilis est. Est enim prima
relatio ad genitivum, secunda conversio ad septimum. Haec quoque
relatio secundum eosdem convertitur casus, cum dicimus maius
minore esse maius, et minus maiore esse minus. Duplum quoque et
medium relativa sunt, sed et eisdem casibus convertuntur. Duplum
namque dimidii duplum est, dimidium vero dupli dimidium est. Sunt
autem alia quoque relativa quae ipse sic addidit.

De sensu quidem et scientia dictum est superius, nunc vero de
habitu, dispositione, et positione dicendum est. Dispositio est
ad aliquam rem mobilis applicatio, ut si quisquam flammae
propinquus caleat, ille dispositus dicitur ad calorem, id est,
habens aliquam applicationem coniunctionemque ad calorem. Idem
vero est affectio quod dispositio, ne novo nomine error oriatur:
et ideo dispositio cum sit quaedam ad aliam rem coniunctio, vel
ab alia affectio, facile mobilis est, celerius etenim permutatur.
Habitus autem est dispositionis vel affectionis firma et non
facile permutabilis accessio, ut si quisquam in sole ambulans
fuscior fiat, dispositus ad nigredinem dicitur et nigredine
affectus. Sin autem illa nigredo fortius et immutabiliter corpus
infecerit, habitus nominatur: quocirca habitus est inveterata
affectio. Vnde omnis habitus dispositio vel affectio est, non
autem omnis dispositio vel affectio habitus. Et ne multa dicenda
sint, hoc quoque constat in habitu et dispositione, quod habitus
immutabilis passio est, dispositio vero non similiter, sed
affectio quaedam est, et ad aliquam rem coniunctio, quae potest
facile permutari. Positio vero est alicuius rei collocatio, ut
est statio, sessio, inclinatio, accubatio, et alia huiusmodi. Nam
et qui stat quodammodo positus esse dicitur et collocatus, et
qui sedet, et qui accumbit, et qui secundum caeteras positiones
est positus appellatur. Quocirca et statio et sessio et accubatio
positiones erunt. Sed quoniam quid essent dictum est, nunc si
sunt ad aliquid videamus, habitum relative dici ea res probat,
quae aliis quoque rebus documento fuit esse relativis, ut est in
sensu atque in scientia. Idcirco enim dictum  est sensum
sensibilis rei esse sensum, quod res sensibilis est quae sentiri
potest; est ergo habitus habilis rei habitus. Habilis enim res
est quae haberi potest, illius enim rei habitus est quae haberi
potest. Quocirca erit habitus habilis rei habitus, sed res quoque
habilis habitu erit habilis, ipso enim habitu res quae haberi
possunt habemus. Dispositio quoque eodem modo. Dispositio namque
dispositae rei dispositio est, et disposita res dispositione
disposita est. Caloris enim dispositio calentis, id est, ad
calorem dispositi, dispositio est. Eodem modo dispositus ad
calorem caloris dispositione dispositus est: velut si hoc modo
sit dictum, omnis affectio affecti affectio est, et omne affectum
affectione affectum est. Et calor calentis fit calor, et calens
calore fit calidum. Positio quoque relativa est, nam positio
positae rei positio est, et posita res positione posita est, et
hoc intelligi convenit secundum priorem habitus et dispositionis
modum. Illa quoque res probat positionem esse ad aliquid, quod
eius species relativae sunt; statio enim stantis rei statio est,
et qui stat statione stat; et de sessione quidem et de accubitu
idem dici potest. Quocirca et habitus et dispositio vel affectio,
et positio relativa sunt, et haec omnia vel similibus vel
dissimilibus convenientibus tamen praedicationi casibus
convertuntur. Eorum autem quae secundum casus convertuntur, alia
sunt quae eodem nomine praedicantur, alia vero quae dispari: cum
enim dico simile simili simile est, et aequale aequali aequale
est, et dissimile dissimili dissimile est, eisdem vocabulis
eisdemque nominibus tota fit praedicatio. Cum autem dico duplum
medii duplum, vel maius minore maius, disparibus vocabulis facta
est praedicatio. Quoniam vero relativorum diffinitionem ita
proposuit, ut diceret: ad aliquid vero talia dicuntur quaecunque
hoc ipsum quod sunt aliorum dicuntur, vel quomodolibet, aliter ad
aliud; quid esset hoc ipsum quod sunt aliorum dicuntur, iam
diximus nunc quid sit; quod ait, vel quomodolibet aliter ad
aliud, requirendum est. Quod ipse Aristoteles convenientibus in
ordine probat exemplis; ait enim.

Quoniam accubitus et statio et sessio positiones dicuntur, et
quoniam omnis positio ad aliquid est, sufficienter superius
comprehensum est. Nunc vero quid sit quod ait, vel quomodolibet
aliter ad aliud, expediemus, in relatione per quam dicimus filius
patris filius, nulla coniunctio mista est, nisi tantum sola
casuum vis praedicationis huius membra coniungit. Cum autem dico
montem magnum, ad alium referens parvum, ita propono, mons magnus
ad montem  parvum, et mons parvus ad magnum, hic
nullorum casuum vis est: quanquam enim accusativus videtur esse
permistus, tamen ille huius relationis vim non tenet, sed
praepositio quae ad accusativum datur; cum enim dico, mons magnus
ad parvum montem, praepositio sola est quae vim huius continet
relationis, ut si quis dicat magnus mons parvum montem, nihil
significet definitum. Quocirca quamvis accusativus casus in hac
propositione sit, non tamen hic vim casus tenet, sed praepositio;
atque hoc est quod ait, vel quomodolibet aliter ad aliud, ut
quoniam superius secundum casus relationes fieri dixerat, erant
autem quaedam relationes quae nullis casibus tenerentur, adiecit
hoc, vel quomodolibet aliter ad aliud, ac si diceret: Omnis
relatio aut casibus fit, quod per hoc demonstravit quod ait,
quaecunque id quod sunt aliorum dicuntur, aut praeter casus sunt,
quod haec sententia docet, vel quomodolibet aliter ad aliud,
atque haec hactenus. Sed cum positio sit ad aliquid, et sint
species eius relativae (sessio enim et statio relativa sunt),
sedere et stare nulla relatio est. Stare namque et sedere de
statione et sessione denominative dicuntur. Omnis autem
denominatio non est id quod est ea res de qua nominatur, ut
grammaticus, non enim idem est quod grammatica de qua nominatus
est. Quocirca si sedere de sessione, et stare de statione
denominativum est, sessio vero et statio relativa sunt, sedere et
stare, quae a relativis denominativa sunt, relativorum genere
non tenentur. Et universaliter, quidquid ex quibuslibet
positionibus denominatur, illud non ad relativa, sed ad
praedicationem quae situs dicitur reduci potest.

Quemadmodum in substantia vel quantitate si eorum esset proprium
contraria suscipere rimatus est, ita quoque nunc in relativis de
contrarietate considerat, utrum relativorum sit proprium
contraria posse suscipere, et quoniam virtus et vitia utraque
sunt habitus, virtus enim est mentis affectio in bonam partem, et
difficile commutabilis, vitium affectio in malam partem, ipsa
quoque difficile mobilis et diuturnitate perdurans; quoniam
igitur et vitium et virtus habitus sunt, omnis autem habitus ad
aliquid esse monstratus est (habilis enim rei habitus est) erunt
virtus atque vitium relativa, sed haec contraria sunt, igitur
relativa contraria suscipere non recusant. Sed si dicat quis:
quid causae est ut virtutem atque vitium ipsumque habitum paulo
post inter qualitates numeret? Atqui ut alia significatione una
res diversis generibus supponatur, nihil prohibet. Socrates
namque in eo quod est Socrates substantia est, in eo quod pater
vel filius ad aliquid; ita ad aliud atque ad aliud ducta
praedicatione eamdem rem sub diverso genere nihil poni prohibet.
Habitus quoque et virtus et vitium eodem modo est. Potest enim in
 qualitate poni habitus quod ex eo quales homines
nuncupentur, habentes enim dicimus aliquos rei habitus
retinentes. Virtus quoque qualitas est idcirco quod ex eo boni
homines dicuntur et secundum illam qualitatem, id est bonitatem,
quales homines, id est bonos homines nuncupamus; similiter autem
et vitium. Ipse quoque habitus ad aliam praedicationem dictus fit
iterum relativus: quod enim habitus habilis rei habitus est, ad
aliquid est; et quod alicuius virtus est, ad aliquid virtus est,
et quod alicuius vitium est, ad aliquid quoque ipsum est. Ergo
nihil impedit easdem res ad aliud atque aliud versas diversae
praedicationi substitui. Ipsum vero ad aliquid praeter ullum
aliud praedicamentum intelligere non possumus, ut patrem et
filium, dominum et servum secundum substantiam consideramus. Nam
et qui dominus et qui servus est, substantia est. Duplum et
triplum secundum quantitatem, haec enim in quantitate consistunt,
scientia vero et inscientia secundum qualitatem. Secundum enim
has quales dicimur, scientes scilicet atque inscii. Quocirca
quoniam praeter aliud praedicamentum per se relativa nullus
intelliget, secundum ea praedicamenta de quibus intelligitur
relatio, secundum ea dicitur contraria posse suscipere: ut
Socrates ipse quidem substantia est, sed substantia contrarium
non recipit. Pater vero atque filius secundum substantiam
praedicatur, non est enim pater atque filius nisi in substantia
sit. Quocirca quoniam secundum substantiam dicitur, contrarietate
caret. Rursus duplum vel dimidium secundum quantitatem dicitur,
quantitas vero contraria non habere monstrata est; igitur nec
duplum atque dimidium contrariis pugnat. Qualitas vero recipit
contrarietatem; bonum enim et malum secundum qualitatem
opponuntur, bonum igitur et malum contrariis non carent. Igitur
secundum quae praedicamenta relativa dicuntur, si illa suscipiunt
contraria, et relatio suscipit. Sin vero illa prius repudiant
contrarietatem, nec illud ad aliquid quod secundum ea dicitur
ulla unquam contrarietate dividitur. Quare habere contraria
relationis proprium non est, nam neque in sola relatione est
(habet enim hoc quoque qualitas), nec in omnibus ad aliquid
considerari potest. Quae enim secundum talia praedicamenta
dicuntur ad aliquid quae non recipiunt contrarietatem, ut
secundum substantiam pater et filius, vel secundum quantitatem
duplum et medium, in talibus relativis contraria nullo modo
reperiuntur. Quod vero neque soli neque omnibus inest, hoc
proprium non est; non est igitur proprium relationis habere
contraria.

Quaeritur nunc an relationis sit proprium suscipere magis et
minus; sed in hoc illa ratio servatur, quemadmodum  in
contrariis dictum est. Quoniam quaecunque secundum ea dicuntur
quae contraria non recipiunt, ipsa quoque contrariis carent. In
hoc vero cum secundum quantitatem dicatur aequale et inaequale,
suscipit et magis et minus. Dicitur enim magis aequale et minus
aequale. Eodem modo et simile, magis simile et minus simile
dicitur. Sed si forte quis dicat: cur cum quantitatis sit dici
aequale et inaequale, et quantitas magis atque minus non
suscipiat, aequale et inaequale et intensione crescat et
remissione minuatur? Dicendum est quoniam quemadmodum substantia
ipsa per se in eo quod substantia est non est proprium, ipsi
tamen proprium est contraria posse suscipere, ita et in
quantitate consideratur, proprium enim est, non hoc ipsum cuius
est proprium, sed quaedam alia extrinsecus qualitas passioque.
Passio enim qualitatis est, et quaedam qualitas aequale et
inaequale dici potest: quod quoniam non est idem proprium quod
est illud cuius est proprium, et aequale vel inaequale dici, non
est quantitas cuius est proprium, sed quaedam qualitas et passio
quantitatis. Haec autem dicitur ad aliquid, ipsum enim quod est
alterius dicitur, aequale enim aequali aequale dicimus, et
similiter simile similis simile. Sed non capiunt omnia relativa
magis et minus. Nullus enim potest dicere magis et minus duplum
esse aliquid: nam sive denarius ad quinarium comparetur, sive
quaternarius ad binarium, aeque uterque duplus est, aeque uterque
medietas. Qualitas quoque recipit magis et minus, dicimus enim
magis album et minus album. Quare quoniam neque omni relationi
neque soli inest suscipere magis et minus, et per qualitatem
relatio suscipit et magis et minus, relationis proprium non est
suscipere magis et minus.

Clara haec est proponentis et non involuta sententia. Dicit enim
omnia relativa ad convertentia dici, quod ipse propriis patefecit
exemplis. Omne enim ad aliquid ita ad aliud praedicatur, ut
illud ad quod praedicatur videatur posse converti, et hoc est
quod ait: Omnia relativa ad convertentia dicuntur. Converti autem
est, ut si prima res dicitur ad secundam, secunda rursus dicatur
ad primam. Ponatur enim primus pater, secundus filius, et
dicatur hoc modo, pater filii pater est; id rursus converti
potest, ut prius ponamus filium, et talis sit praedicatio, filius
patris filius. Ergo pater ad talem dicitur, id est ad filium qui
convertitur: et filius qui dicitur ad patrem, ad talem rem
dicitur quae ipsa quoque convertitur, ut de filio praedicetur.
Omniaque relativa hoc modo sunt, omne enim relativum ad tale
aliquid praedicatur quod ipsum in praedicatione converti possit.
Sed nec omnia dicuntur  secundum eamdem vocis
prolationem. Alia enim sunt quae eisdem casibus convertuntur, ut
dictum est, pater enim filii pater est, et filius patris filius
est. Alia vero quae non eisdem, ut scientia scibilis rei scientia
est: hic genitivus est medius. Scibile autem scientia scibile
est: hic septimus praedicationem tenet. Alia vero nullo (ut supra
dictum est) casu coniuncta sibimet convertuntur, ut mons magnus
ad parvum dicitur, et parvus ad magnum. Ergo omnia relativa ad
convertentia dicuntur, quamvis non eisdem casibus convertantur,
quod ipse ait dicens: Sed casu aliquoties differunt secundum
locutionem. Quod vero addidit nimis diligenter adiectum est.


Supra iam de relativorum conversione proposuit, dixitque quidquid
est ad aliquid, vel eisdem casibus vel dissimilibus, tamen ad
convertentia dici: hoc vero idcirco evenit quod omne ad aliquid
esse suum ex alterius habitudine et comparatione trahit; quod si
utraque secundum ad aliquid sint opposita, ad aliquid
nuncupantur, aequam vim vocabuli nuncupationemque sortita. Nam si
pater et filius utrique ad aliquid sunt, si pater ad filium
praedicatur, quoniam ad aliquid est, filius quoque, quia ad
aliquid est, ad quoddam aliud praedicabitur, sed nullius est
filius nisi patris. Ergo haec vocabula ex alterutra nuncupatione
principium sumunt. Quocirca quae sibi invicem substantiam donant,
recte ad se invicem praedicantur, et hoc quidem in omnibus
relativis constat intelligi. Sed huiusmodi conversio non uno
modo, nec quomodolibet fieri potest; nisi enim convenienter
quaelibet illa res ad id quod dicitur praedicetur, huiusmodi
conversio nulla ratione convertitur. Cum enim dicatur caput
animalis caput dici non potest, animal capitis animal. Ergo ita
redditum nulla ratione convertitur. Atque hoc est quod ait, non
videri in omnibus relativis posse converti, nisi convenienter ad
quod dicitur assignetur. Si enim peccet is qui assignat, ut non
convenientem  praedicationem faciat, conversio non
procedit; quae tamen est ipsa convenientia qua possint semper
relativa converti, huiusmodi est. Cum enim dico alam avis esse
alam, non convertitur, ut avis alae sit avis, idcirco quod non
est convenienter facta praedicatio: non enim in eo quod avis est,
in eo habet alam; multa enim sunt quae habent alam, aves tamen
nullo modo nominantur, ut apes sunt et vespertiliones, et
quidquid est aliud tale, habere quidem dicimus alas, eas tamen
aves non dicimus. Quare non in eo quod avis est, in eo est eius
ala, sed in eo quod alata est; idcirco enim alam habet, quoniam
alata est: et quidquid fuerit alatum, alas habebit. Quare ita
facta praedicatio illam conversionem retinet atque custodit, ala
enim alati ala est, et alatum ala alatum est. Eodem quoque modo
de capite: si quis dicat caput animalis est caput, non
convenienter vim praedicationis aptabit; non enim in eo quod
animal est, in eo habet caput, multa enim sunt animalia quae
capite carent, ut ostrea, et conchylia, et caetera huiusmodi.
Igitur dicendum est caput capitatae rei esse caput, et capitatam
rem capite esse capitatam. Videsne quemadmodum conveniens
praedicatio alternam in se vocabuli conversionem reversionemque
reddiderit? Ita quoque speculandum est et de alio exemplo quod
ipse proposuit. Remus enim si navis remus dicatur, nullo modo
convertitur, ut navis remi navis esse nominetur. Sunt enim
quaedam naves quae remis penitus non utuntur, ut lintres quas
solo subigunt conto, et idcirco non convertitur. Dicendum est
igitur remum remitae rei esse remum, et remitam rem remo esse
remitam. Necesse quoque erit nomen fingere, si positum non sit:
nam quemadmodum filius patris filius, et pater filii pater,
reciproca conversione praedicantur, et utrumque nomen in usu est,
sic, si defuerit nomen, ipse tibi aliquid debebis effingere, ut
in eo quod est, ala alati ala; alatum enim noviter factum est, et
nunquam ante dictum. Quo autem modo possimus nomina ipsa
confingere, quoniam necessarium esse posuimus, artem quoque
componendi sequenti ordine demonstremus. Sed hoc faciendum est,
si prius illud purgavero, quod quidam contra Aristotelem culpandi
studio ponunt. Aiunt enim non esse solius relationis ad
convertentiam dici. Si quis enim sic dicat: cum sol super terram
est, dies est, et cum dies est super terram, sol est, recipiunt
haec quoque conversionem, quae confessae a relativorum
definitione segregata sunt. Non igitur in solis relativis,
inquiunt, cadit ista conversio. Sed Iamblicus duas huius rei
protulit solutiones, unam pervacuam, aliam vero perfortem. Ait
enim nihil officere ad Aristotelis sententiam, si et alia
convertantur; non enim inquit Aristoteles solis hoc relativis
esse, sed, omnibus namque hoc relativis inest, nec ulla ratione
negari potest: quocirca quoniam non dixit Aristoteles solis hoc
inesse relativis, illorum quaestio huius praeclari philosophi
sententiam non moratur. Sed hoc potius accidentis est quam
naturae, et ad aliud quodammodo refugium concurrentis potius quam
ex ipsa Aristotelis  auctoritate dictorum eius aliquod
propugnaculum comparantis. Aliam vero attulit causam prorsus
gravem: ait enim proprium esse hoc relativorum, non secundum suam
nuncupationem, sed secundum aliquam habitudinem, eodem modo
converti. Qui enim dicit cum sol est super terram, dies est, et
cum dies est, sol est super terram: nullam habitudinem monstrat,
sed tantummodo consequentiam ostendit. Consequitur enim super
terram solem esse cum dies est, et cum sol super terram cursus
agat, diem esse; cum vero aliquis dicit filius patris filius, et
pater filii pater, habitudinem et comparationem et quodammodo
continentiam utrorumque declarat. Atque hoc quoque in alia quavis
relatione spectare licet. Quocirca quoniam omnia ad aliquid
secundum quamdam ad se invicem habitudinem continentiamque
dicuntur, secundum continentiam quoque et habitudinem eorum
conversio facienda est, qua in re nos quoque graviter dicentis
Iamblici auctoritati concedimus. Nunc vero quae sit ars fingendi
nomina sicubi desunt, dicendum videtur, quam ipse Aristoteles his
verbis tradit.


Quoniam sunt quae ita dicuntur ad aliquid, ut nisi convenienter
aptentur conversio nulla sit, in omnibus autem ad aliquid
conversionem exspectari necesse est, quae sit haec convenientia,
et quemadmodum assignari relationes oporteat, ipse demonstrat. Si
quid enim dicitur ad aliquid quod converti non possit, ab ipso
quod dicitur si denominatio fit, mox convertitur: ut ala dicitur
avis, et recta quidem est haec praedicatio, sed ad naturam
relationis incongrua. Nunc igitur quoniam dici non potest avis
alae, dicitur autem ala avis, ab ipsa praedicatione, quae ad
aliud praedicatur, si denominatio fit, mox redit consueta
conversio relativis. Nam cum dicitur ala avis, ut dicatur avis
alae, inconveniens est; si vero ex ala fiat denominatio, ut
dicatur ala alati, sic conversio manet. Alatum enim ala alatum
esse dicimus, sicut alam alati esse alam. Et hoc idem in remo
evenit. Nam quoniam remus navis dicitur, et remi navis ut sit
nulla ratione convertitur, si ex remo sit denominatio, statim
reddit ex more conversio. Dicimus enim esse remum remitae rei
esse remum, et hoc illi convertitur. Remita enim res remo remita
est. Ergo ex eo quod prius dicitur, nomen fingendum est, sicut ex
eo quod est ala, quoniam prius ad avem non dicitur, quia avis ad
alam non convertitur, denominatio facta est, ut diceretur
alatum. Atque hoc est quod ait, si ab his quae prima sunt his ad
quae convertuntur nomina ponantur. Prima namque praedicatio est
ab ala. Dicimus enim alam avis, et hoc quaerimus ut ad alam
praedicatio convertatur. Ergo ab eo quod prius dicitur, illi ad
quod convertitur nomen fingendum est, ut ea quae prius dicitur
ala, rei ad quam convertitur sic ut  convenienter
aptetur, fingendum est nomen alatum, quod ipsum ex ala
denominatum est, atque hoc idem et in caeteris relativis licet
intelligi.


Aliud quoque argumentum dedit, si relationes convenienter non
reddantur, non posse converti. Fortasse enim quis dicat alam et
caput non esse ad aliquid: quod si quis hoc quoque concedat,
illud tamen nullus negare poterit, quin servus aut filius semper
ad aliud praedicentur. Ergo in hac quoque re, quae confessae
relativa est, perit relationis propria conversio, si non
convenienter et ad illud ad quod proprie dicitur assignetur. Nam
cum sit ad aliquid servus, nisi domini reddatur, id est, ad id ad
quod convenienter dicitur, nulla hac ratione conversio est.
Dicatur ergo servus hominis, vel servus bipedis, non convertitur,
ut dicat quis bipedem esse servi, aut hominem esse servi. Eodem
quoque modo de filio. Ergo quaecunque sunt extrinsecus, si ad ea
id quod est ad aliquid praedicetur, nulla conversio est. Quod
autem ait accidentia, non quod homo sit accidens, aut bipes,
differentia hominis accidenter insit, sed interdum consuetudinis
Aristotelicae est, quae secundo loco et extrinsecus praedicantur,
dicere secundum accidens praedicari. Servus autem prius ad
dominum est, secundo vero loco ad hominem. Idcirco enim quod
dominus homo est, ideo servus ad hominem dicitur. Et idcirco quia
dominus bipes est, ideo servus bipedis dicitur. Ergo secundum
accidens dixit secundo loco, volens ostendere extraneam et non
convenientem fieri praedicationem, si quis ad hominem vel bipedem
servum et non ad dominum referat. Manifestum igitur est quoniam
in his quoque quae confessae sunt ad aliquid, et in quibus nomina
sunt. Nomen enim et servi et domini in usu est, non quemadmodum
in remo aut in ala, ubi neque alatum neque remitum nomen fuit,
nisi ipse fingeret Aristoteles. Cum ergo haec ita sint,
manifestum est quoniam si non convenienter aptarentur,
conversionem praedicatio non teneret.


Aliud quoque validum addidit argumentum in omnia secundum ad
aliquid, praedicatione solam esse assignationis convenientiam
requirendam. Quo enim permanente cunctis aliis pereuntibus
relativorum praedicatio constat, et quo pereunte cunctis aliis
permanentibus, ad aliquid praedicatio non manet, illud est ad
quod convenienter nominis relatio referatur. Qui enim dominus
est, idem et homo est, idemque bipes, idem quoque scientiae
perceptibilis. Ad quodlibet igitur horum servus non
praedicabitur, si dominus non sit; quod si dominus sit, etiamsi
quodlibet horum pereat, nihil impedit praedicationem. Praedicetur
enim servus ad dominum, et ab eo caetera perimantur. Pereant
enim ab eo quod est homo, ac bipes, quod scientiae perceptibilis,
his omnibus pereuntibus, dominus solus permaneat; caeteris
igitur pereuntibus, servus tamen nihilominus dicitur ad dominum,
ad hominem vero non dicitur, pereunte enim domini nomine, servi
ad hominem nulla praedicatio est, quod si ad dominum servus non
referatur, pereatque domini nomen, omnibus aliis manentibus, non
erit praedicatio. Auferatur enim dominus et maneat homo, et
bipes, et scientiae perceptibilis, non potest dici servus
hominis, vel servus bipedis. Domino enim non manente servus
interit: quare manente domino ad quod servus convenienter
aptatur, cunctis aliis pereuntibus, praedicatio manet; sublato
vero domino, ad quem est conveniens praedicatio, cunctis aliis
manentibus praedicatio non est. Eodem modo etiam de ala; nisi
enim ad alatum referatur, cunctis aliis manentibus integra
praedicatio non est. Adeo non solum non convertitur, sed nec
praedicatio ulla erit, nisi relatio ei ad quod convenienter
dicitur assignetur. Simul etiam haec quoque ars est et via
noscendi, cum in natura multa sunt, ad quod potissimum relatio
praedicetur. Nam cum in domino sit, et homo, et animal, et
disciplinae perceptibile, et bipes, in servo quoque idem, ad quod
horum aut domini nomen aut servi referre possimus, sic
ostenditur. Qua enim re manente sublatis caeteris praedicatio
valet, et qua re sublata caeteris manentibus, intercipitur
praedicatio, ad illud relatio rectissime praedicatur. His igitur
positis totius argumenti vim sententiamque concludit, ait enim:
omnia quaecunque ad aliquid sunt aequa praedicatione converti:
hoc autem huiusmodi est. Quaecunque enim ad se invicem aequaliter
praedicantur, et conversione facta retorquentur, illa aequali
natura et dimensione fundata sunt, ut sunt propria et species.
Relativa quoque ut convertantur,  aequalia esse oportet.
Nam si una res amplior, alia fuerit minor, conversionem non
habent, nam in eo quod est ala avis, minus est avis ala, multa
enim sunt quae alas habent et aves non sunt; atque ideo conversio
non fit. Et in eo quod est remus navis, maior est navis remo,
multae enim naves sunt quarum remi non sunt; quare in his nulla
potest esse conversio. Si vero sint aequalia ut filius atque
pater, conversio non fugit. Nunquam enim est filius nisi patris,
et rursus nunquam pater est nisi filii. Quocirca aequalia esse
oportet quaecunque ad aliquid praedicantur. Horum vero si nomen
sit positum, positis nominibus uti oportet. Si vero nomen positum
non sit, ex his quae in prima praedicatione sunt (ut superius
dictum est) nomen oportet effingere. Quod si ita reddantur ut
omne ad aliquid convenienter ad quod dicitur praedicetur, et
aequalis erit praedicatio, et mox conversionis reciproca natura
subsequitur. Constat igitur omnia relativa ad convertentia dici.
His aliud proprium iungit.

Illa simul esse dicuntur quaecunque talia sunt, ut uno posito
quolibet aliud necessario subsequatur, et uno quolibet perempto
aliud modis omnibus interimatur, ut pater et filius. Nam cum
pater est, filium quoque esse necesse est; cum sit filius, pater
est. Rursus si pereat filius, patrem quoque perire manifestum
est, non quod pereat ipsa substantia, ut pereunte Hectore Priamus
pereat, sed perit ipsa relatio. Ergo quoniam vel interempto
patris nomine, filii nomen perit, sublato quoque filii nomine
nomen patris perit. Posito etiam patre in substantiaque
constituto, filii quoque nomen infertur, et posito filii nomine
sequitur patris et a patris nomine nunquam separatur, idcirco
pater et filius simul esse dicuntur. Ergo simul ea sunt quae se
invicem vel interimunt vel inferunt, et de his quidem ipse
posterius tractat. Nunc autem hoc quoque inesse relativis
exposuit, dicens relativis quoque esse ut simul sint; nam cum
duplum sit, dimidium est, et cum dimidium, duplum. Huius autem
argumentum est, quod interempto duplo dimidium perit. Rursus
quoque duplo constituto, dimidium constituitur. Igitur quoniam
duplum atque dimidium relativa sunt, et haec simul sunt natura,
id est ipsa essentia, et hoc manifestum est quoque relativis
accidere, ut simul natura esse videantur. Idem quoque est in eo
quod est servus et dominus. Nam quoniam alterutris interemptis
uterque deperit, et alterutro constituto uterque subsistit,
constat servum atque dominum cum sint ad aliquid simul esse
natura. Sed haec ita sunt, ut sint quidem in relativis, sed
omnibus his  quae sunt ad aliquid non aequentur. Sunt
enim quaedam relativa quorum unum prius natura sit, quod ipse
rursus adiecit.

Proposuit non in omnibus relativis esse hoc, ut videantur simul
esse natura; hoc autem probat ex his, quod quoniam scientia ad
aliquid est (scibilis enim rei scientia dicitur), non poterit
esse scientia, nisi sit res aliqua quae sciri possit. Hanc autem
primam esse necesse est, ut in matheseos disciplina. Scimus enim
triangulum tres interiores angulos duobus rectis angulis aequos
habere. Vnde necesse est prius fuisse quod sciri posset, postea
vero ad hanc rem aptam fuisse notitiam. Atque hoc est quod ait:
Namque in pluribus subsistentibus rebus scientias accipimus.
Prius enim rebus constitutis et quasi praepositis scientiae ratio
sequitur. Quare non est in omnibus relativis simul esse natura.
Nam cum scientia et scibile relativa sint, antiquius est scibile
quam scientia. Quod vero interposuit, in paucis enim vel nullis
hoc quis perspiciet simul cum scibili scientiam factam, tale est.
Quasdam namque res animus sibi ipse confingit, ut chimeram, vel
centaurum, vel alia huiusmodi, quae tunc sciuntur, cum ea sibi
animus finxerit. Tunc autem esse incipiunt, quando primum in
opinione versantur. Tunc igitur sciuntur, cum in opinione versata
sint, et haec simul habent esse et sciri. Nam quoniam in
opinione nascuntur, mox esse incipiunt, sed cum in ratione sunt,
tunc eorum scientia capitur. Igitur mox ut fuerint, mox sciuntur,
et est eorum scientia cum eorumdem essentia coniuncta. Namque
antequam chimera fingeretur, sicut ipsa in nulla opinione fuerat,
ita quoque eius scientia non erat. Postquam vero ipsa animarum
imaginatione constituta est, eius quoque cum ipsa imaginatione
scientia consecuta est: atque ideo ait in paucis hoc posse
perspici, ut simul cum scientia scibile sit, ut in hac eadem
chimera, quae cum sit scibilis, cum scientia nata est. Sed
quoniam nihil quod in substantia non permanet, neque in veritate
consistit, sciri potest (scientia enim est rerum quae sunt
comprehensio veritatis), et quidquid sibi animus fingit, vel
imaginatione reperit, cum in substantia atque veritate
constitutum non sit, illud posse sciri non dicitur, atque ideo
non est eorum scientia ulla quae sola imaginatione subsistunt.
Idcirco itaque dubitans dixit, in paucis enim vel nullis. Haec
enim ipsa pauca ita quisque reperiet, ut si ad veram rationem
examinationemque contenderit, nulla esse perpendat. Quod si
quisquam chimerae aliqua esse scientiam dicat, quae non est,
quanquam hoc falsum sit, tamen hoc quoque concesso pauca erunt in
quibus scientia cum scibili simul natura sit. Multis enim rebus
antepositis et constitutis scientia nascitur. Quocirca non
 in omnibus relativis verum est, ut simul esse natura
dicantur: et sicut falsum illud est, in nullis hoc esse
relativis, ita falsum est rursus in omnibus. Sed hunc tractatum
longius texit.


Diximus illa esse simul, quaecunque alterutro constituto, vel
alterutro interempto, simul utraque constituerentur, vel etiam
perimerentur. Constituto enim ut sit pater, constituetur esse
filius, et pater simul infert substantiam filii. Eodem quoque
modo filius simul infert vocabulum patris, non est enim filius
nisi patris. Eodem quoque modo altero interempto utrumque perire
necesse est, alterum autem altero prius multis dicitur modis; sed
quod nunc quaerimus tale est. Nam priora illa esse dicuntur,
quae ipsa quidem perempta res alias tollunt, ipsa vero illata
atque constituta simul res alias non inferunt, ut est unus atque
duo. Interempto enim uno, duo quoque pereunt. Vnde enim est unius
in duobus geminatio, si unus intereat? Constituto vero atque
posito ut sit unus, nondum duo sunt. Nondum est enim facta unius
geminatio. Ergo dicuntur illa priora esse, quaecunque alia simul
quidem illata non inferunt, sed perimunt interempta. Scibile ergo
et scientiam non esse simul illa res probat, quod si quis rem
scibilem tollat, scientiam quoque sustulerit. Nulla potest enim
scientia permanere, si res quae sciri possit intereat. At si
scibile esse constituas, non omnino scientia consequitur.
Infantibus enim ea nobis quae nunc novimus erant, et in suae
naturae substantia permanebant, sed eorum apud nos scientia non
erat. Multae quoque sunt artes, quas esse quidem in suae naturae
ratione perspicimus, quarum neglectus scientiam sustulit.
Multumque ego ipse iam metuo ne hoc verissime de omnibus studiis
liberalibus dicatur. Quocirca si et scientiam sublatum scibile
perimit, et illatum scibile scientiam non infert, neque
constituit, prius est id quod sciri potest quam illud quod
comprehendere videlicet atque complecti notitia. Ipse autem ad
hanc rem obscurissimum commodavit exemplum. Solet enim in
geometria huiusmodi esse propositio. Iubemur enim proposito
quatuor laterum spatio, aequale triangulum constituere, et
facimus hoc modo. Sit quatuor laterum spatium A B, oportet ergo A
B spatio aequale triangulum constituere, et ut sit duplum A B
spatio C D E F spatium. Ducatur angularis C F, dico quoniam C D F
triangulum aequale est A B spatio, quoniam C D E F spatium
duplum est A B spatio: A B igitur C D E F spatii medietas est,
angularis enim F C totum C D E F spatium medium dividit. Quae
autem eiusdem sunt media, sibi aequalia sunt, C D F igitur et C E
F triangulum A B spatio aequale est. Proposito igitur spatio A
B, aequum triangulum constitutum est C D F, quod oportebat
facere. Eodem quoque modo quaesitum  est si sit
propositum circulo aequum fieri quadratum. Quadratum ergo est
quod aequalibus lateribus omnes quatuor angulos aequos habet, id
est rectos, et Aristotelis quidem temporibus non fuisse inventum
videtur. Post vero repertum est, cuius quoniam longa demonstratio
est, praetermittenda est. Atque hoc est, quod ait, velut circuli
quadratura: nam sicut manente quadrato, linea per obliquum ducta
triangula figura producitur; ita circulo non mutato
circumpositis angulis, qui et ipsius circuli lateribus aequaliter
diriguntur, quadrati forma consurgit, quod (ut potuimus)
coniectura depinximus. Cum enim alicui circulo aequum quadratum
constituitur, in quadraturam circuli illius mensura redigitur.
Nunc ergo hoc est quod dicit, ut circuli quadratura, id est aequi
quadrati ad circulum constitutio si fieri potest, et si res est
quae sciri possit, scientia quidem eius nondum inventa est.
Nondum enim quisquam sub Aristotele aequum quadratum circulo
constituerat. Quod si est aliqua eius scientia quae nondum
reperta est, certe prius est quod sciri possit, post vero
scientia. Nam cum posset Aristotele vivo sciri circuli
quadratura, nulla tamen adhuc eius scientia reperta est, atque
ideo prius erat quod sciri posset, quam ipsius rei ulla notitia.

Addit aliud validius argumentum, prius esse scibile scientia.
Illud enim notum est si per desidiam disciplina depereat,
interire quidem scientiam, sed scibile permanere. Scibile autem
dico quod sciri possit. Quod si omnino animal non sit, cum quis
scire possit omnino non fuerit, scientia quidem ipsa funditus
interibit: nihil tamen prohibet esse ea quae permanente animali
possit inquirentis animus scientiae ratione complecti.


Id namque proponit sensibus inveniri. Dicit enim sensu prius esse
sensibile, quod communi priorum diffinitione probabile esse
constituit. Dictum est namque illa esse priora quae simul quidem
interempta perimerent, non autem simul aliis interemptis ipsa
deperire, ut orbem solis prius dicimus proprio lumine, sublato
enim orbe, lumen illud quod ab eo est penitus non manebit;
sublato lumine solis, orbis manebit. Ita quoque nunc in
sensibilibus, atque in ipso sensu esse proposuit, sublato quod
sentiri possit, sensus omnino sublatus est. Neque enim esse
poterit sensus, cum quod possit sentire non invenit. Quod si
sensus omnino depereat, sensibile permanebit; et hoc evidentibus
firmat exemplis. Nam cum ea quae sunt in rebus, vel incorporea
sint, vel certe corporea, et quidquid ad corporis materiam
referri potest, hoc sensuum varietati subiaceat, quidquid ad
incorporalia intellectus ratione et speculatione teneatur. Cum
sit sensus omnis in corpore, si corpus intereat, cum omnino
corpus non sit, quoniam quae sunt incorporea sentiri non possunt,
et quae sentiri poterant interempta sunt, omnino sensus
evertitur. Sed si sensus auferatur, sensibilia permanebunt: et
quoniam sensus animalium effectivus est, aequa est utrorumque
perditio; sive enim sustuleris animal, sensus peribit, sive
sensus evertantur, animalia quoque sublata sunt. Sed eversis
atque interemptis animalibus cum propriis sensibus, permanent
corpora quae anima non utuntur, quod si sublatis animalibus
sensibusque deperditis, corpora inanimata subsistunt, cum corpora
sint quae sentiri possunt, animalia quae sentire valeant si
interempta sint, manente sensibili sensus eversus est. Non igitur
sicut sensibilis interemptio sensus interimit, sic sensuum
perditionem exstinctio sensibilium comitatur. Id vero etiam hoc
probabitur argumento, ante enim quam actu ipso aliquid sentiamus,
sensus non est. Nam priusquam dulce aliquid degustemus, gustatio
ipsa dulcedinis non est; quod autem gustari possit, id est, mel,
vel quodlibet aliud propriae naturae ratione consistit. Quocirca
prius esse quod sentiri possit, post vero sensus Aristotele
auctore firmatur.

In compositis rebus atque ex aliis iunctis priores sunt hae res
quae componunt aliquid ipsa substantia quam componunt. Namque cum
corpus animalis sit ex igne, aere, aqua et terra, priora haec
esse necesse est quam ipsum sit animal quod illa elementa
coniungunt. Hoc quoque etiam in aliis patet, nam cum sit liber ex
versibus, prior est versuum natura quam libri. Cumque versus
constet verbis atque nominibus, et caeteris quas grammatici
partes orationis vocant, haec ex quibus ipse versus constat versu
ipso  priora esse necesse est. Quocirca sensus quoque
ipsis iam compositis animalibus supervenit. Nam cum animal
constet ex quatuor elementis, et cum sensus semper naturam
animalium comitetur, cum ipsis animalibus sensus fieri et nasci
necesse est. Quod si cum animalibus, id est compositis rebus,
sensus nascitur, sicut animali priora sunt ea ex quibus ipsum
animal constat, sic quoque sensu qui cum animali nascitur, illa
priora sunt, ex quibus animalis natura coniungitur. Coniungitur
autem animal atque componitur ex quatuor elementis. Quatuor
igitur elementa sensu priora sunt, sed quatuor elementa corpora
sunt, corpus vero omne sensibile est. Prius igitur sensibile quam
sensus est. Sensus enim cum re composita nascitur, illa vero
quae componunt et sensibilia sunt, et priora ipso composito.
Vniversaliter enim si quae duae res sint simul, cum quaelibet res
una earum prior sit, et altera prior erit, ut animal atque
sensus, cum utraque simul sunt, simulque nascuntur, cum quatuor
elementa quae sunt sensibilia priora sint quam animal, sensu
quoque esse priora necesse est, quocirca conclusit dicens: Quare
prius quam sensus sensibile esse videtur. Sed quidam, quorum
Porphyrius quoque unus est, astruunt in omnibus verum esse
relativis, ut simul natura sint, veluti ipsum quoque sensum et
scientiam non praecedere scibile atque sensibile, sed simul esse,
quam quoniam brevis est oratio, non gravabor apponere. Ait enim:
Si cuiuslibet scientia non sit, ipsum quod per se poterit
permanere scibile esse non poterit, ut si formarum scientia
pereat, ipsae fortasse formae permaneant, atque in priore natura
consistant, scibiles vero non sint. Cum enim scientia quae illud
comprehendere possit, non sit, ipsa quoque sciri non potest res.
Namque omnis res scientia scitur, quae si non sit, sciri non
possit. Porro autem res quae sciri non potest scibilis non est.
Hoc idem de sensu gustantis: si gustus enim pereat, mel forsitan
permanebit, gustabile autem non erit. Ita quoque omnino si sensus
pereat, res quidem quae sentiri poterant sint, sensibiles vero
non sint sensu pereunte. Et fortasse neque scientia neque sensus
secundum sentientes speculandus est, sed secundum ipsam naturam
quae sensu valeat comprehendi. Namque res quaecunque per naturam
sensibilis est, eam quoque in natura sua, proprium sensum quo
sentiri possit, habere necesse est. Et quodcunque sciri potest
per naturam, nunquam possit addisci, nisi quaedam eius in natura
scientia versaretur. Haec Porphyrius. Sed nos ad Aristotelis
ordinem textumque veniamus. Namque ille adiecit quoque alias
quaestiones.


Contra ea quae superius disputata sunt huiusmodi nodum
quaestionis opposuit, quoniam enim prima diffinitio relativorum
fuerat, illa esse relativa quaecunque hoc ipsum quod essent
aliorum dicerentur, secundum hanc diffinitionem possunt quaedam
substantiae videri esse relativae; quod si sit, substantiae in
diffinitionem accidentium transeunt. Nam cum sint accidentia
relativa, si quas substantias relativas esse concedimus, in
accidentium numero ponendas esse censebimus, sed hoc contrarium
est. Si enim substantia in subiecto non est, accidens autem in
subiecto est, qui fieri potest ut idem et in subiecto sit et in
subiecto non sit? Vtrum autem possit quaedam substantia
accidentium suscipere rationem, hoc modo quaerendum est. Primae
namque substantiae ipsae quidem ad aliquid non dicuntur, neque
partes primarum substantiarum quas ipsas quoque in primis
substantiis numeramus. Socrates enim non dicitur alicuius aliquis
Socrates, nec homo alicuius aliquis homo, nec bos alicuius
aliquis bos, neque partes primarum substantiarum quae ipsae
quoque sunt primae substantiae. Caput enim non dicitur alicuius
aliquod caput, sed tantum alicuius caput, et manus non dicitur
alicuius aliqua manus, sed tantum alicuius manus. Quare neque
primae substantiae, neque primarum substantiarum partes ad
relationem dici poterunt. Quod si secundas quoque substantias
speculemur, nec ipsae quoque ad aliquid dicentur. Neque enim
dicitur animal alicuius esse animal, aut homo alicuius esse homo.
Quod si quis dicat posse esse animal alicuius, ut equum meum,
vel quodlibet aliud, non in eo quod animal est, sed in eo quod
est possessio dicitur alicuius, et sic non dicitur animal
alicuius animal, sed animalis possessio, alicuius possessio. Ergo
neque primae substantiae, neque partes primarum substantiarum,
neque secundae substantiae ad aliquid dicuntur. Partes autem
secundarum substantiarum ad aliquid hoc ipsum quod sunt dicuntur.
Caput enim alicuius caput dicitur, siquidem capitati caput
dicemus, et manus alicuius manus. Siquidem ex manu nomen fingere
volumus, ad quod manus referri possit, sicut caput ad capitatum,
et in aliis quidem rebus eodem modo. Sed si partes secundarum
substantiarum accidentes sint, et ipsae secundae substantiae
accidentes erunt, aut si hoc non placet, constabunt secundae
substantiae ex partibus accidentibus, quod fieri nequit. Quid
igitur dicendum est? Aut enim diffinitio relativorum
reprehendenda est, aut aliter solvenda dubietas. Sed posita
 atque constituta priori diffinitione, quae dicit illa
esse relativa quae id quod sunt aliorum dicuntur, hic quaestionis
nodus solvi non poterit, quod ipse Aristoteles hac adiunctione
testatur.


Proposita ergo atque firmata priore relativorum diffinitione
difficile defendi poterit, aut fortasse nunquam, quasdam
substantias non esse relativas. Nam si ad aliquid illa sunt,
quaecunque id quod sunt aliorum dicuntur, ut id quod est caput
capitati dicitur caput, habebit igitur substantia quae est caput
ad aliquid relationem, et ita erit substantia relativa atque
accidens, quod est impossibile. Quare quoniam proposita atque
constituta priore diffinitione haec incommoditas in dispositione
consequitur, ut constet ratio non integrae diffinitionis,
assignatio permutetur. Ait enim non esse integram diffinitionem
quae supra sit reddita, nec magis illa esse ad aliquid, quae id
quod sunt aliorum dicuntur, potius quam ea quibus ipsum esse est
ad aliquid quodammodo se habere. Sed fortasse videatur quibusdam
inconsulte legentibus et minime considerantibus, id quod
diffiniri oportuerat, hoc in diffinitione esse sumptum, quod est
vitiosissimum. Si enim idcirco diffinitio sumitur, ut res de qua
quaeritur assignetur, quae magis est apertior diffinitio, si re
ipsa quam diffinit, in assignatione diffinitionis utatur?
Diffinitio namque idcirco redditur, ut res de cuius quidem esse
dubitatur, diffinitione patefiat. Quod si rem ipsam quam
diffinit, in diffinitione protulerit, nihilo planior diffinitio
sit, ut si quis hominem diffinire volens dicat, hoc ipsum esse
hominem quod hominem. Ita quoque non considerantibus, Aristoteles
relativorum diffinitionem reddidisse videbitur. Ait enim esse ad
aliquid, quibus hoc ipsum esse est ad aliquid quodammodo se
habere, ac si diceret: Ea sunt ad aliquid, quae se ad aliquid
quodammodo habent. Sed minutius atque acutius considerantibus,
vis integrae diffinitionis prompte atque veraciter apparebit; non
enim in eo quod est dici, ad aliquid consideramus, sed in eo
quod est esse; ea namque sunt relativa, quae in quadam
comparatione et relationis habitudine consideramus, ut
quaternarius numerus, et hoc ipsum quod est esse dicitur, id est
quatuor, et aliud quoddam, id est duplum, ut si ad binarium
conferatur. Sed quod de quaternario numero dicimus, quaternarium
hoc ad ipsius quaternarii numeri naturam refertur. Quod vero
duplum, non est hoc quaternarii, sed duorum ad quod duplum
dicitur, et ad quod propria relatione duplum est. Binarius quoque
numerus et binarius est, et medietas, binarius quidem secundum
suam  naturam, medietas vero secundum quaternarii
relationem. Quocirca in comparatione quadam atque in habitudine
ea quae sunt ad aliquid speculamur; quaternarius enim in eo quod
quaternarius est ad aliquid non dicitur, in eo vero quod est
duplus, duorum relativus est, scilicet ad binarium comparatus.
Binarius quoque in eo quod sunt duo, ad aliquid non refertur, sed
in eo quod est medietas, scilicet ad quaternarium comparatus.
Ergo, ut sit duplus quaternarius, non duobus, sed medietate eget,
ut sit medietas binarius, non quaternario, sed duplo opus est.
Videsne ut habitudine quadam et comparatione res aliud in natura
retinentes, aliud tamen ad se invicem sint? Et hoc non ex
propria, sed ex invicem natura mutuentur, nam quod est duplus
numerus ex medio trahit, quod est medietas ex duplo, atque hoc
iis quae sunt ad aliquid extra evenit, et ideo nihil patientibus
neque permutatis ipsis quae ad aliquid referuntur, ipsa ad
aliquid fiunt, nihil enim permutato de quaternario duplus ipse
est, si ad binarium referatur, et nihil de binario permutato,
medietas est binarius, si ad quaternarium dicitur. Ergo
relativorum hoc est esse, id est haec eorum natura atque
substantia est, ut id quod sunt ad aliquid referantur, id est non
solum referri dicantur, sed etiam referantur. Atque hoc est quod
ait, sed sunt ad aliquid quibus hoc ipsum esse est ad aliquid
quodammodo se habere, ac si diceret quorum substantia est ad
aliquid aliud referri, et quae ita sunt ut ipsa id quod sunt ad
aliud referantur, et esse eorum sit ad aliquid aliud referri, sed
non omnia quae dicuntur ad aliud, et esse de alio mutuantur.
Illa namque diffinitio prior, maior est, diffinitionem namque
relativorum supergressa est, includit enim ea quoque quae
relativa non sunt, et quemadmodum hominem cum dico, mortalem eum
esse necesse est, cum dico mortalem, non necesse est esse
hominem, ita quoque ea quae hoc ipsum quod sunt ex altero
trahunt, et esse habent ad alterius relationem, et esse suum ad
alterius referunt nuncupationem. Quae vero ad aliud tantum
dicuntur, non necesse est, ut esse suum ad aliquid habeant
relatum, quo posteriorem diffinitionem suscipiant, et ista
sententia breviter includatur, ut quaecunque hanc diffinitionem
susceperint, ut hoc ipsum esse sit ad aliquid quodammodo se
habere, habeant eam quoque diffinitionem, quae est relativa esse
quaecunque id quod sunt aliorum dicuntur, quae vero hanc
habuerint diffinitionem illam non necessario habeant, ut ea quae
sunt ad aliquid, etiam ad aliquid dicantur. Sed ea quae dicuntur
ad aliquid, non omnino ad aliquid sint, quod si ista diffinitio
posterior recipiatur, quae dicit ea esse ad aliquid, quibus hoc
ipsum esse est ad aliquid quodammodo se habere, poterit superior
solvi dubitatio, quo dicamus id quod ipse posteriore disputatione
secutus est. Quod autem ait: Prior vero diffinitio sequitur
quidem omnia relativa, non tamen hoc eis est esse, quod sint ad
aliquid, quod ea ipsa quae sunt aliorum dicuntur, hoc est quod
non idcirco aliquid relativum esse dicitur, quoniam alterius esse
 dicitur. Sed tunc merito res aliqua relationis nomine
continebitur, quoties non solum ad aliquid dicitur, sed hoc ipsum
esse eius ad aliquid est quodammodo se habere. Quare quid hanc
diffinitionem proprium consequatur, ipse addidit.

Proprium relativis secundum eam quae superius dicta est
diffinitionem hoc esse confirmat, quod si quis id quod est ad
aliquid diffinite scit, quoniam relativum est, et illud ad quod
referri potest, diffinite sciturus est quid sit, nam relativa ea
sunt quibus hoc est esse ad aliquid quodammodo se habere, quoniam
ut sit quaternarius duplum a binario trahit. Si quis novit esse
quaternarium numerum duplum, et binarium necessario sciturus est
esse dimidium, ad quem quaternarius duplus est fieri; enim nullo
modo potest, ut cum quis noverit aliquam rem esse relativam
diffinite, non illud quoque sciat ad quod illa res dicitur
diffinite; huius autem rei una probatio est quae ex diffinitione
venit. Diffinita enim sunt illa esse ad aliquid, quorum ea esset
substantia, ut quodammodo se ad aliquid haberent, quod si scio
quaternarium numerum esse duplum, eo quod ad binarium quodammodo
coniungatur, nullus quaternarium duplum esse poterit scire, nisi
qui sciet medietatem esse binarium, et hoc quidem in omnibus
consideretur. Nam si nesciat quis ad quid aliquid referatur eorum
quae relativa sunt, illud quoque ignorabit, utrum omnino ad
aliquid referatur, quod his verbis Aristoteles dicit:


Huius quoque rei exempla persequitur dicens: Si duplum ad aliquid
esse novimus, scimus quoque id cuius duplum est; quod si
nescimus id cuius est duplum, duplum autem esse cuiuslibet rei ex
hoc est, quod ei sit medietas, ipsam quoque rem quae dupla sit,
utrum dupla sit scire non possumus. Si igitur diffinite novimus
quamlibet illam rem esse duplam, etiam cuius dupla est diffinite
nos scire necesse est. Vt si novit quis Anchisem patrem diffinite
esse  Aeneae, et Aeneam diffinite filium esse agnoscet,
vel si indiffinite novit quoniam pater est, indiffinite etiam
sciturus est quoniam filii pater est. Et rursus si Aeneam quis
indiffinite novit quoniam filius est, sciturus quoque est
indiffinite quoniam patris est filius. Manifestum est ergo
quoniam ea quae sunt ad aliquid, si diffinite ad aliquid esse
sciantur, etiam illud diffinite sciendum est ad quod illa
referuntur. Quod in substantiis non eodem modo esse Aristotele
probamus auctore, qui huius quaestionis seriem ita concludit.


In capite, inquit, et in manu, et in aliis substantiis non est
verum, quoniam si quis aliquid horum alicuius esse novit, et ad
aliquid aliud referri, idcirco et ad quam referatur diffinite
sciturus est. Si quis enim operto capite atque omnibus membris
manum foras exerat, manifestum est quoniam manus illa alicuius
manus est, cuius autem manus sit, dici diffinite non potest.
Similiter quoque opertis oculis, facieque velata si cuiuslibet
caput aspicias, illud quidem caput alicuius esse non dubitas,
cuius autem sit diffinite non proferes. Quare quoniam haec
huiusmodi sunt, ut si quis ea diffinite sciat esse alicuius,
cuius sint, diffinite scire non poterit, a relativorum
diffinitione, quorum si una res quaelibet diffinite sciatur esse
ad aliquid, illa quoque res ad quam dicitur, diffinite scitur,
substantiae segregantur. Subiiciendum tamen est illud quoque,
quod omnino verum est, in diffinitionibus rem ipsam quae
diffinitur sumi non oportere. Multa enim sunt quae aliter
proferuntur et diffiniuntur, et aliter accipiuntur, ut si quis
dicat album esse colorem nigro contrarium, potest hoc et in
corpore accipi, namque et color album dicitur, et corpus quod
albo participat, album nominatur. Quocirca ne quis putet tale
album esse diffinitum, quod ad participationem albi et corporis
referatur, ita dicendum est: Album est quod cum in aliquibus est,
tum color nigro contrarium. Atque ita rem ipsam in sua
diffinitione sumimus, quod scilicet Aristoteles, id est rem ipsam
quae diffinitur in diffinitione sumi non oportere, inter
verisimilia topicorum posuit argumenta. Nunc autem post
relativorum disputationem, ad maiorem nos de his rebus tractatum
studiosus doctor hortatur, dicens:

Quod scilicet nunquam diceret, nisi nos ad maiorem acuminis
exercitationem considerationemque revocaret. Quod quoniam eius
est adhortatio, nos quoque in aliis de his rebus dubitationes
solutionesque ponere minime ravabimur.

 LIBER TERTIVS  

 Consueta in principio quaestio est cur post relationis
praedicamentum disputationem qualitatis aggressus est, quod nimis
curiosum est. Mirabile enim fuerat cur post quantitatis ordinem
non statim de qualitate coepisset, sed quoniam quantitati quaedam
relationis admiscuit, et disputationem de relatione continuavit,
idcirco non est mirabile post expeditam relationis
interpositionem ad qualitatis eum ordinem revertisse, quanquam
etiam ex hoc quoque recta sit series. Nam post magnum parvumque
statim proportio et quaedam ad aliud comparatio consequitur, ut
sit aut maius aut minus, aut aequale vel inaequale, quae sunt ad
aliquid. Post haec autem innasci quasque necesse est passiones,
quae a qualitatis natura non discrepant, ut album, vel nigrum,
vel calidum vel frigidum, vel quaecunque his sunt consimilia,
quae praedicatio qualitatis includit. Est vero titulus huius
propositi de quali et de qualitate. Quaeritur enim cur ei non aut
de quali dixisse, aut de qualitate suffecerit, quod hoc modo
solvitur. Dicimus enim quale non uno modo, qualitatem vero
simpliciter. Quale enim dicimus et ipsam qualitatem, et illam rem
quae qualitate illa participat, ut albedo quidem qualitas est,
qui vero participat albedinem albus dicitur. Sed et albedinem
ipsam communiter quale dicimus, id est ipsam proprie qualitatem,
et album dicimus quale, illud scilicet quod superius comprehensa
qualitate participat. Ita ergo et ipsam qualitatem et rem quae
qualitate participat, qualia communiter appellamus, qualitas vero
simpliciter dicitur. Res enim ipsa quae participari potest, sola
qualitas nominatur. Res vero quae participat, qualitatis
vocabulo non tenetur, ut albedo qualitas quidem est, albus vero
qualitas non est. Differunt ergo hoc quod dicimus quale et
qualitas, quod illud dupliciter, illa simpliciter appellatur.
Quocirca quanquam quidam negent hunc titulum Aristotelis esse,
idemque confirment posteriore adiectione signatum, nos tamen
dicimus propter quamdam nominum similitudinem demonstrandam
utrumque posuisse, ut nihil distare videatur utrum quale an
qualitas, id quod appositum est praedicamentum dicatur; quale
enim ipsam aliquoties rem (ut diximus) qualitatemque significat.
Sit ergo ex rebus sumpta diffinitio qualitatis. Quod vero inquam
diffinitionem, quodque superius in aliis quoque praedicamentis,
eodem sumus usi vocabulo, nullus arbitretur generalem me
diffinitionem voluisse signare, sed diffinitionis nomen in rem
descriptionis accipiat. In his enim quae generalissima genera
sunt, diffinitio quaeri non debet, sed descriptio quaedam
naturae, non enim potest inveniri diffinitio eius rei quae genus
ipsa sit, et quae genus nullum habeat. Quocirca his propositis,
atque antea constitutis, incipiendum est de qualitate.


Hic quaeritur cur omnium in disceptatione doctissimus tam
culpabili qualitatem termino diffinitionis incluserit. Volentibus
enim nobis quid sit qualitas scire, ita respondet: qualitas est
secundum quam quales quidam dicuntur. Nihil enim minus erit
obscurius atque ignorabilius, quod ait, secundum quam quales
dicuntur, quam si de ipsa sola qualitate dixisset. Nam si illi
sunt quales, qui qualitatem habent, ut sciantur quales, prius
qualitas cognoscenda est. Amplius quoque nihil differt dixisse
eam qualitatem secundum quam quales quidam dicuntur, tanquam si
diceret eam esse qualitatem quae qualitas sit. Nam sic qualitatem
diffinire volens ait: Secundum quam quales quidam sunt. Rursus
si quis quales aliquos diffinire voluerit, eodem modo dicere
poterit, qui in se retinent aliquam qualitatem. Quod si qualitas
quidem quid sit per quale, quid autem sit quale, superiore
qualitate monstratur, nihil intererit dicere qualitatem esse,
qualitatem, quam qualitatem esse, secundum quam quales dicuntur.
Sed si ordinata diffinitio generalis et in hoc generalissimo
genere poni potuisset, recte culpabilis determinatio videretur.
Nunc autem frustra contenditur, cum iam (ut saepe dictum est)
descriptionis potius loco hunc terminum quam alicuius
diffinitionis addiderit. Quocirca si designatio tantum quaedam,
et quodammodo adumbratio rei eius de qua quaeritur, et non
diffinitio est, absurda calumnia est, rebus notioribus res
ignotiores probantem non ante perspecta descriptionis ratione
culpare. Illud autem quis dubitet notiores esse eos qui quales
sunt, illa ipsa ex qua quales dicuntur qualitate, ut quilibet
albus notior est ipsa albedine? Nam si albedo qualitas est, albus
vero ab albedine, id est a qualitate, denominatus est, albus
erit qualis nominatus ab albedine qualitate. Quod si, ut dictum
est, notior albus est albedine, qualis notior erit qualitate,
sicut grammaticus quoque notior est grammatica. Grammaticus
quoque qualis est denominatus, scilicet a grammatica qualitate.
Omnia enim quae sensibus subiecta sunt notiora sunt nobis quam ea
quae sensibus non tenentur. Quare nihil impedit describentem et
quodammodo naturam rei eius de qua quaeritur designantem, res
ignotiores notioribus approbare.

Proponit qualitatem multipliciter dici, quae res traxit aliquos
in errorem, ut eis suspicio nasceretur Aristotelem credere
qualitatem aequivoce nominari. Nam si omnis aequivocatio
multipliciter dicitur, qualitas autem secundum Aristotelem ipsa
quoque multipliciter appellatur, secundum Aristotelem nomen
qualitatis aequivocum est. Nos vero defendimus multipliciter
dici, esse non una tantum significatione nominari. Dicitur enim
aliquid multipliciter dici, cum et aequivoce dicitur, et diverso
modo de suis speciebus multipliciter praedicatur. Et communis est
multiplex appellatio, etiam in his nominibus quae veluti genera
de speciebus dicuntur, velut aequivoca de subiectis. Namque et
animal multipliciter dicitur. Nam si multae sint species quae
animali subiectae sunt, ipsum quoque multipliciter quodammodo
nominatur. Istam autem multiplicationem, non ad aequivocationem
retulisse Aristotelem, sed potius ut qualitatem genus esse
proponeret, illa res monstrat, quod ait, et una quidem species
qualitatis habitus affectioque dicitur. Nam qui speciem dicit
esse qualitatis habitum et affectionem, quis eum dubitet ipsam
qualitatem vim obtinere generis arbitrari? Cur vero dicit unam
speciem esse qualitatis, cum geminas proposuerit, habitudinem
scilicet et affectionem, quaeritur. Nam si unum idemque sit
habitus et affectio, superflua est eiusdem rei repetita
propositio, sin vero differant, quare differant investigandum
est. Genere enim ne distent, illa res praevenit, quod utraque sub
qualitate constituit. Restat ergo ut aut specie discrepent, aut
numero; sed si specie discreparent, non ab Aristotele pro una
specie ponerentur. Reliquum est igitur ea neque genere neque
specie differre, sed numero. Habitus namque dispositio idem est
secundum speciem, sed numero tantum et propria quadam qualitate
dissentiunt. Dispositionem vero indiscrete idem quod affectionem
voco. Nam sicut Socrates a Platone nihil quidem secundum ipsam
humanitatis speciem discrepat, sola tamen propriae personae
qualitate disiuncti sunt, ita quoque dispositio atque habitus,
nec potius hoc modo distant; sed quemadmodum ipse Socrates dum
esset parvulus, post vero pubescens a seipso distabat, eodem
quoque modo habitus et dispositio: namque habitus firma est
dispositio, affectio infirmus est habitus, ut quemadmodum distat
albus color ab albo colore, si in pictura hic quidem permaneat,
ille vero statim periturus sit, nisi quod is qui 
permanentior est, in habitu est, ille vero qui facile periturus
est, in affectione, ita nihil aliud interest inter habitum atque
dispositionem. Nam quamvis permanentior sit habitus, facile vero
mobilis dispositio, non nisi tantum diuturnitate differunt
permanendi. Vnde fit ut genere et specie habitus a dispositione
non discrepet. Quocirca recte quae numero solo distabant, non
specie sub unius speciei nuncupatione utraque sunt ab Aristotele
proposita, sed est horum propria differentia, quod habitus
diutissime permanentes dispositiones sunt. Dispositio autem
facile mobilis habitus, sed si horum exempla quaeramus, haec
poterunt inveniri. Habitudines sunt ut artes, disciplinae,
virtutes. Nam ars non facile mobilis videtur et diutissime
permanet. Hoc enim ars ipsa meditatur ut usu atque exercitatione
non pereat. Quis enim est qui sciens recte grammaticam nulla vi
interveniente validioris passionis amisit? Fertur enim quidam
summus orator aegritudine febribusque decoctus, omnem litterarum
amisisse doctrinam, in aliis vero rebus sanus ac sibi constans et
in omni re vegetus permansisse. Disciplina quoque etiam ipsa est
in permutatione difficilis. Quis enim sciens triangulum, duobus
directis angulis, tres interiores similes habere angulos, hanc
scientiam praeter vim (ut dictum est) fortioris passionis amisit?
Virtutes quoque in eodem genere ponendae sunt. Virtus enim nisi
difficile mutabilis non est, neque enim quod semel iuste iudicat
iustus est, neque qui semel adulterium facit, est adulter, sed
cum ista voluntas cogitatioque permanserit. Aristoteles enim
virtutes non putat scientias, ut Socrates, sed habitus in Ethicis
suis esse declarat. Quocirca constat esse habitus stabiliter
permanentes, difficileque mutabiles, hoc tantum excepto, ut non
eas vis aliqua maior alicuius permutationis impellat et destruat.
Affectionis vero species sunt, ut calefactio atque perfrictio,
et aegritudo atque sanitas, cum ad eas quodammodo sit homo
dispositus atque affectus, non tamen immutabiliter aut caloris
qualitatem habeat aut frigoris, sicut nec perpetuo sanitatis aut
perpetuo aegritudinis. Quin etiam si qua sunt quae per longi
temporis aegritudinem corporibus immutabiliter indurantur, ut ea
iam in naturam quodammodo corporis cuiusque transierint, ut si
quis percussus cicatricem faciat insanabilem, illi ex
dispositione et affectione quidam factus est habitus. Quocirca
recte dictum est dispositiones inveteratas habitus facere. Nam
cum quaelibet dispositio permanens et difficile mobilis facta
sit, illa iam non dispositio aut affectio, sed habitus vocandus
est.


Habitus esse qualitates difficile mobiles et diuturnissime
 permanentes hoc argumento confirmat, quod eos quibus
quaelibet scientia traditur, si ab eis non fortiter addiscatur,
eius rei quam discunt habitum retinere non dicimus. Qui enim
litteras discens nondum soluto cursu sermonis, sed syllabatim
quodammodo atque intercise per imperitiam legerit, eum quidem
dispositum esse atque affectum dicimus ad scientiam litterarum,
non tamen adhuc illum habitum retinere. Quare idem quoque est in
aliis rebus. Omnes enim quicunque ad aliquam rem dispositi, eius
rei qua sunt aliquo modo affecti, non diuturnam in se receptionem
habent, eos ad illam rem dispositos quidem esse arbitramur,
habitum vero habere non dicimus. Recte igitur habitus diuturnior
et permanentior, dispositio vero facile mobilis neque
perdurabilis ab Aristotele proponitur.

Sensus quidem talis est, quod omnis quicunque habeat habitum,
habet quoque in eodem habitu dispositionem. Si quis vero habeat
dispositionem, non necesse sit eum etiam habitum retinere.
Habitus ab habendo dictus est. Idcirco quod ab aliquo
immutabiliter vel difficile immutabiliter habeatur, ut glauci
oculi, vel aduncae nares, vel alicuius artis scientia atque
doctrina, quae si quis habeat, etiam dispositus ad ea esse
dicitur. Si quis autem dispositus ad aliquam rem sit, non eum
necesse est etiam habitum habere, ut si quis negligentius opertus
algore quatiatur, dispositus quidem tunc ad frigus est, non
tamen eius retinet habitum. Videtur autem eamdem similitudinem
servare genus. Nam genus amplius praedicatur, et ubicunque
species sit, mox quoque nomen generis praesto est. Vbi autem sit
genus, non necessario speciei vocabulum consequitur, ut si quis
est homo, eum animal esse necesse est. Si quis est animal, non
statim homo dicitur. Quocirca cum quidquid est habitus,
dispositio sit, quidquid dispositio non omnino sit habitus,
videtur genus esse quoddam habitus dispositio, sed illud verius,
ubi intentio est atque remissio, genus intentionis, remissionem
esse non posse. Nam sicut in eo quod est album et magis album,
magis albi genus album esse non potest, idem namque est album et
magis album, nisi forte quod sola discrepant intentione, quod
magis album quadam quasi intentione augmentoque crescit atque
porrigitur, sic etiam habitus atque dispositio cum idem sint,
utraque sola differunt intentione, quod auctior quodammodo, et
incremento quodam permanentior firmiorque est habitus
dispositione; quocirca dispositio habitus genus non est, eodem
quoque modo nec dispositionis species, habitus. Sed nunc quidam
ita est habitus, ut non per dispositionem creverit, neque per
aliquam nondum durabilem qualitatem ad perfectum venerit statum,
ut est nasi curvitas, vel caecitas oculorum, si subita facta sit.
Haec enim ab ipso habitu nulla praecedente dispositione
coeperunt; forte enim  nunquam ad ea dispositus fuit
aliquis, qui adhuc non haberet. Alii vero habitus intentione
fiunt atque inveteratione dispositionis, ut ea quae in artibus
doctrinisque versantur. Prius enim quis ad ea dispositus est,
post vero habitum capit, alia vero non intentione, sed quadam
permutatione ad habitum veniunt, ut lac quod ex liquido defigitur
et constipatur in caseum, et vinum quod ex dulci atque sua vi in
acidum gustum saporemque convertitur; neque enim plus tunc vinum
est quam fuit ante cum esset suave, sed cum quadam permutatione
in aliam qualitatem habitudinemque transgressum est. Ac de prima
quidem qualitatis specie sufficienter est dictum.


Secundam vero speciem qualitatis esse commemorat, quae ex quadam
naturali potentia impotentiaque proveniat; hoc autem huiusmodi
est, ut cum aliquos validi corporis intuemur nondum pugiles,
neque huius peritia artis imbutos, sed sic eos pugillatores
dicimus, non in eo quod iam sint pugiles, sed eo quod esse
possint, et si quorum leve corpus aspicimus, surasque non magnas,
eos facile moveri cursuque veloces existimamus, quanquam nondum
ad cursus certamen aspirent, nec sint cursores, eos tamen
cursores secundum potentiam nominamus, non quod iam currant, sed
quod possint currere, non absurde vocabimus. Eodem quoque modo
eos vocamus salubres vel insalubres, quos valenti corpore vel
fragiliore, vel ad sanitatem aptos, vel ad aegritudinem credimus.
Vnde fit ut quosdam aegrotos possimus salubres vocare, quosdam
vero sanos insalubres dicere: non enim, quod iam actu vel sani
vel aegroti sint, salubres vel insalubres dicuntur, sed quod vel
sani diutius esse possint vel aegroti. Sed quaestio est cur cum
de qualitatis speciebus propositum sit, secundum genus dixerit
qualitatis et non speciem; ita enim ait: Aliud vero genus
qualitatis est secundum quod pugillatores vel cursores, vel
salubres et insalubres dicimus. Sed qui hoc quaerunt ignorare
videntur illud esse solum genus, quod super se aliud genus non
habeat. Illud vero solum speciem, quod sub se nullas species
claudat, illa vero quae inter genera generalissima speciesque
specialissimas sunt, communi  posse generis et speciei
nomine nuncupari. Quocirca quoniam de ea specie qualitatis
Aristoteles tractat, quae nondum sit species specialissima, sed
magis generis prima species, et huiusmodi species quae possit
esse et genus, nihil absurdum est eamdem et speciei et generis
loco ponere. Sed ut sunt quaedam qualitates, a quibus
denominatione quadam facta quaelibet illa res dicitur, ut ab
albedine album, vel a luxuria luxuriosum, vel quidquid huiusmodi
est, in his quae sunt secundum potentiam naturalem non ita est.
Ars enim ipsa pugillatoria non est proposita, a qua pugillatores
dicamus. Pugillatores enim non dicuntur ab eo quod usum
pugillatoriae artis exerceant, sed ab eo quod ad eam secundum
potentiam naturalem affecti sunt; quocirca quos dicimus
pugillatores a pugillatoria dicti non sunt, neque ab ea
denominari possunt, sed magis a pugillatoria arte pugiles
appellantur. Pugilis enim est qui pugillatoria arte utitur, atque
hoc idem in caeteris licet videre. In his ergo nulla certa
qualitas est a qua caetera nominentur. Sed si qua tamen
invenienda atque exprimenda sit, talis est quam ipse Aristoteles
hoc modo denuntiat, quae sit secundum potentiam aliquid faciendi,
vel impotentiam aliquid patiendi. Pugillatores enim et cursores
idcirco dicimus, quod habeant potentiam faciendi, id est currere
atque esse pugiles. Salubres vero denominamus, quod et ipsi
habeant aliquam quodammodo impotentiam aliquid patiendi; qui enim
minus ab extrinsecus accidentibus patitur, hic de sanitate
securus est, et qui de sanitate securus est, illum salubrem esse
re vera possumus praedicare. Alia vero est qualitas quae secundum
nihil patiendi impotentiam dicitur, ut eos quos insalubres
vocamus; hi enim impotentiam habent nihil patiendi, idcirco quod
habeant potentiam aliquid cito patiendi: quod si quis est qui ab
extrinsecus accidentibus aliquid facile patiatur, ille potens est
facillime aegritudini subiacere, secundum quam potentiam
insalubres dicimus, etiamsi sint sani. Eodem quoque modo durum
dicitur et molle. Durum enim est quod habet potentiam non citius
secari, quod enim durum est, difficillime aliqua sectione
dividitur. Molle autem quod habeat impotentiam difficilius
secari, quod quoniam molle secatur facile, secundum impotentiam
difficilius secari molle dicimus. Et haec est secunda species
qualitatis. Nunc transeamus ad tertiam.


Tertium genus qualitatis proponit, quod nos in partem qualitatis
speciemque convertimus passibiles qualitates et passiones. Haec
autem a se plurimum distant, tamen cum utraque qualitates sint,
utraque  prius docet, post vero quae eorum distantia
esse videatur edisserit, et prius eorum convenientia proponit
exempla. Nam quid sint passibiles qualitates docens ait, ut
dulcedo vel amaritudo, calor et frigus, nigredo et albedo, et
alia his cognata, haec quae superius comprehensa sunt qualitates
esse illa ratione confirmat, quam in primordio de qualitatis
disputatione ipsius qualitatis esse reddiderat. Diffinitionem
enim qualitatis esse praedixerat, secundum quam quales vocamur.
Quod si secundum qualitatis quales vocamur, ab amaritudine vero
vel a dulcedine amarum vel dulce dicitur. A nigredine atque
albedine nigrum atque album, quis dubitet has esse qualitates in
quibus qualitatis convenit diffinitio? Illa enim semper eiusdem
naturae esse creduntur, quaecunque eiusdem descriptionis finibus
terminantur, ut si qua res diffinitionem hanc, quae est animal
rationale mortale susceperit, eam hominem esse manifestum est.
Quocirca si hae quas passibiles qualitates vel passiones dixerat,
suscipiunt qualitatis diffinitionem, eo quod qualia dicuntur
quae illa susceperint, has etiam constat esse qualitates.


Passibilium qualitatum exempla constituerat dulcedinem vel
amaritudinem, frigus atque calorem, albedinem atque nigredinem,
quae cum passibiles qualitates sint, non tamen uno eodemque modo
passibiles qualitates dicuntur, sed longe distant rationes quibus
haec omnia qualitates passibiles appellantur, ut prius dulcedo
vel amaritudo, calor et frigus passibiles qualitates dicuntur,
non quod ea quae sunt dulcia aliquid extrinsecus patiantur, nec
quod ea quae sunt amara, ex aliqua passione saporem asperum
amaritudinemque susceperint. Neque enim mel aliquid passum est,
ut ei dulcedo esset in natura, nec vero absinthium ab ulla aliqua
extrinsecus passione amaritudinis horror infecit; quocirca haec
atque his similia non idcirco dicuntur esse passibiles
qualitates, quod ipsae aliquid passae sint, sed quod ex his
passiones quaedam in sensibus dimittantur. Namque ex melle quod
dulce est, dulcedo quaedam in gustu relinquitur, simulque etiam
calor et frigus passionem quamdam sensibus faciunt. Patimur
dulcedinem, cum aliquid dulce gustamus, simulque secundum caloris
et frigoris qualitatem, talium sensuum passionem subimus.
Quocirca calor et frigus, amaritudo atque dulcedo, idcirco
passibiles qualitates dicuntur, quod secundum sensuum qualitatem,
aliquam in nobis efficiant  passionem, non quod ipsa
extrinsecus aliquid patiantur.

Quoniam vero passibiles qualitates etiam colores esse dicuntur,
id est albedo et nigredo. Non autem eodem modo passibiles
qualitates dicuntur, quemadmodum amaritudo atque dulcedo, calor
et frigus, nunc quae eorum distantiae esse possint, exponit.
Amaritudo enim atque dulcedo non quod ipsa aliquid extrinsecus
paterentur, sed quod ipsa efficerent passiones, passibiles
qualitates vocabantur, albedo vero et nigredo contrariae. Non
enim quod ipsae aliquas sensibus passiones importent, sed quod ex
aliis quibusdam passionibus innascantur. Hoc autem videtur
Aristoteles eo quodammodo considerasse, quod post proposuit hoc
modo:


Hoc autem ex non longi temporis passionibus ad passibiles
qualitates et diutissime permanentes, acutissima consideratione
transfertur, fit enim rationis probabilitas hoc modo. Monstrantur
enim colorum qualitates ex passionibus nasci, quod cum
verecundia passio quaedam sit, ex ea rubor exoritur, et cum timor
loco passionis habeatur, ab ea pallor metuentis vultum atque ora
defigit. Quare quoniam hi colores ex quadam passione videntur
innasci, etiam in naturali colore eamdem verisimile est evenisse
rationem. Nam quoniam cum verecundia fit, in os omnis sanguis
egreditur, et velut delictum lecturus effunditur, ita quoque fit
rubor ex sanguinis progressione, atque in apertum effusione.
Quocirca si hoc ex innaturali passione contigerit, naturali
facies rubore perfunditur. Pallor vero fit, quoties a facie
sanguis ad praecordiorum interiora ingreditur. Quod si haec
quoque naturalis passio det, verisimile est eodem infectum calore
procreari. Quocirca sive per aegritudinem pallor fit, quod
naturale non est, sive per aliquem naturalem eventum passionis
accidat, caeteraque ad eumdem modum, passibiles qualitates
dicuntur, eo quod ex aliquibus passionibus sint, quod ipse
Aristoteles hac voce testatur:

Nam sive aliquis vel nondum natus aliquid patiatur, quo faciem
sanguis relinquat, sive quolibet alio modo sanguis ex infantis
vultu ad interiora migravit, faciem naturalis infecit pallor, et
quae nunc non naturales passiones dispositionesque sunt, ut cum
hi colores faciem vel totum corpus inficiunt, hi si naturaliter
contigerint eisdem, similibus signatus coloribus  vultus
aspicietur. Nunc enim cum aestus in superficie vultus sanguinem
impositum decoxerit, nigredinis perusti sanguinis rubor reddit
colorem. Quod si idem aliqua passione in faciem nondum geniti
infantis acciderit, eamdem verisimile est affectionem coloris
corpus suscipientis inficere. Quare quae in coloribus sunt
idcirco passibiles qualitates dicuntur, non quod ipsae aliquid
patiantur, sed quod ex aliquibus passionibus in cuiuslibet corpus
atque ora proveniunt.

Dat quoddam signum quo perspecto valeamus agnoscere, quas harum
omnium quae supradictae sunt, qualitates oporteat appellari. Si
enim ita vel casu aliquo, vel natura hae qualitates evenerint, ut
eorum sit tardus exitus permutatioque difficilis, qualitates
vocantur. Si quis enim vel per aegritudinem, vel per naturam
pallidus fiat, sitque in eius corpore permanens pallor, tunc
qualitas appellatur, et hoc non in corporalibus solum vitiis, sed
etiam in animi quoque affectionibus invenitur. Si quis enim vel
per naturam, vel quolibet alio postea casu assiduis
comessationibus delectetur, et hoc illi quodammodo in ipsa mentis
dissolutione permaneat, ab eoque difficile moveatur, passibilis
qualitas effecta est, idcirco quod secundum eam quales dicuntur,
quibus illa provenerit. Niger enim dicitur in quo nigredo
permanserit; comessator, cui voluptas perpetua comessandi est.
Est ergo signum in passibilibus qualitatibus hoc eas esse
immobiles et permanentes. Quae autem huiusmodi sunt quae
facillime permutantur, et temporali statu sunt, de his talis
Aristotelis videtur esse sententia.


Quid de his affectionibus iudicaret, quae ad praesens tempus
atque ad momentum animis vel corporibus inhaererent, ipse non
obscura oratione vulgavit. Nam cum prius eas esse passibiles
qualitates pronuntiaret, quae ex aliquibus passionibus
gignerentur, et tamen in subiectis immutabiliter permanerent,
nunc illas affectiones quae ita sunt in subiectis ut cito
praetereant, non qualitates, sed passiones vocat. Si quis enim
propter verecundiam rubore infectus est, quoniam rubor ille non
permanet, rubeus non vocatur; qui si rubeus diceretur, esset
quoque ipse rubor passibilis qualitas, quoniam in subiecto
corpore diutissime permaneret. Nunc autem quoniam nullo modo
rubeus dicitur, cui a verecundia rubor venit, qualitates autem
sunt secundum quas quales vocamur, verecundiae rubor non
qualitas, sed quaedam passio est; nam si esset qualitas, ab eo
rubore rubei dicerentur, id est quales, sed hoc non ita est. Non
igitur huiusmodi affectiones quae haud multo durant tempore
qualitates vocantur, sed potius passiones. Passus enim aliquid
dicitur, qui propter verecundiam rubeus fit. Eadem ratio est
etiam in animi passionibus. Nam si ad momentum quis iratus est,
non idcirco eum iure aliquis iracundum vocet, sed si huiusmodi
vitium in cuiuslibet animo constanter inhaeserit. Nam si quis vel
per naturam vel per aegritudinem sit laesus corpore, ut vel
perpetuam dementiam, vel immobilem incurrat iracundiam, ille vel
demens vel iracundus dicitur. Et quaecunque alienationes (ut ipse
ait) vel secundum naturam, vel per casum permanentes fuerint,
illae in passibili qualitate numerantur, idcirco quod secundum
eas quales dicimur. Quae autem (ut dictum est) non permanent, sed
facile transeunt, eas non qualitates, sed solum vocamus
passiones. Sed quoniam tres species qualitatis enumeravit, unam
secundum quam habitus dispositionesque dicerentur, alteram
secundum quam naturalis potentia vel impotentia ad aliquid
faciendum vel patiendum subiectarum rerum naturas pararet,
tertiam secundum quam passibiles qualitates dicerentur, et hanc
tali duplicitate partitus est, ut alias idcirco diceret
passibiles esse qualitates, quod ipsae aliquas gignerent
passiones, alias vero quod ab aliquibus ipsae passionibus
nascerentur. Quaeri potest quomodo hae quoque passibiles
qualitates distent a prima illa specie qualitatis, quae secundum
habitum dispositionemque posita est. Nam si quis calorem
frigusque persenserit, habet quidem qualitatem passibilem, sed
tamen in eiusdem ipsius dispositione atque affectione versatur;
dispositus namque est ad eumdem calorem atque frigus, quem
sumpsit atque habuit, quod scilicet ipse Aristoteles videns
calorem frigusque in utraque specie numeravit; namque et
dispositionem dixit calorem atque frigus, et passibilem 
qualitatem. Huius quaestionis talis solutio est. Nihil impedit,
secundum aliam scilicet atque aliam causam, unam eamdemque rem
gemino generi speciei suae supponere, ut Socrates in eo quod
pater est ad aliquid dicitur, in eo quod homo, substantia est,
sic in calore atque frigore, in eo quod quis secundum ea videtur
esse dispositus, in dispositione numerata sunt; secundum vero
quod ex aliquibus passionibus innascuntur, passibiles qualitates
dictae sunt. Ipsae vero ab habitu distant, id est passibiles
qualitates, quod in plurimis ad habitus rebus per artes atque
scientias pervenitur, ita ut ipse habitus ordine et filo quodam
perficiatur. Passibiles vero qualitates eo modo minime. Quo vero
distent hae passibiles qualitates a secunda specie, quae secundum
naturalem potentiam vel impotentiam dicitur, quaeritur, cuius
perplana distantia est. Dicimus enim secundum potentiae naturalis
speciem aliquid dici, non secundum praesentem actum, sed
secundum id quod ad hoc esse potest; frigus vero calorque, et
dulcedo vel amaritudo non secundum quod possit esse, sed secundum
id quod iam sit consideratur; quocirca distat haec tertia
species a secunda, quod hic secundum possibilitatem dicitur,
tertia vero secundum actum. Sed quod dudum promiscue passiones
affectionum nomine vocabamus, haec quoque non longa quaestio alia
est. Sic enim inveniemus quod passio ab affectionibus discrepare
videatur. Si qua enim corpora ita calefacta sint, ut ex se
quoque ipsa aliquem calorem emittere valeant, illa ad calorem
affecta nuncupantur. Si qua vero tantum calorem momento
susceperint, passiones dicimus, et ab affectionibus segregamus,
ut hic sit integrum passionum affectionumque et habitus
augmentum, ut amplificata passio in affectionem transeat,
augmentata affectio in habitum permutetur. Et haec quidem de
tertia specie qualitatis pronuntiasse sufficiat; nunc quartae
speciei vim naturamque veracissima disputatione confirmat,
usquequo progressa qualitatis distributio conquiescit. Nobis
quoque disputationum prolixitas moderanda est. Providendum quoque
est ut sufficiens brevitas ordini expositionis adhibeatur, ne
aut brevitatem comitetur obscuritas, aut planitiem minus moderata
oratio, odioso fastidio et longinquitate deformet.

Quarta est species qualitatis quae secundum unamquamque formam
figuramque perspicitur. Est autem figura, ut triangulum vel
quadratum, forma autem ipsius figurae quaedam qualitas est, ut
figura quidem est triangulum vel quadratum, forma autem ipsius
trianguli vel quadrati quaedam qualitas, unde etiam formosos
homines dicimus. Figura enim quaedam vel  pulchrior, vel
mediocris, vel alio quodammodo constituta, qualitas formaque
nominatur: Has autem esse qualitates nullus dubitat. Siquidem et
a figura dicitur figuratus, et a forma formosus. Amplius quoque
triangulum etiam a triangulatione denominatum est, et quadratum a
quadratura. Quod si illae sunt qualitates, secundum quas quale
aliquid appelletur, non est qui dubitet formam figuramque esse
qualitates, quoniam omnia quae his participant ex ipsis qualia
nominantur, sed quoniam in continuae quantitatis speciebus et
triangulum et superficies enumerata est, ipsa quidem superficies
quantitas est, ipsius vero superficiei compositio qualitas, est
enim figura (ut geometrici diffiniunt) quae sub aliquo vel
aliquibus terminis continetur. Sub aliquo quidem, ut circulus,
sub aliquibus vero, ut triangulus vel quadratus. Quare spatium
quidem ipsum, quod a supra dictis lineis continetur, superficies
dicitur, quae est quantitas. Superficies namque quoniam in
dilatione quadam et spatio constat, quantitas est, sed compositio
ipsius superficiei, qualitas. Nam quoniam tres lineae
convenienter in se iunctis terminis unum spatium conclusere, quod
tribus angulis a tribus lineis continetur, hoc ipsum spatium
quod concludunt ad quantitatem referri potest, quod vero tribus
lineis, hoc est qualitas, figura enim est triangula. Hoc idem
quoque dici potest etiam in linea: nam quoniam longitudo sine
latitudine est, quantitas dicitur, quod recta sive curva est,
redditur rursus ad qualitatem.


Quaedam sunt quae videntur esse qualitates, quoniam ex his aliqua
denominative dicuntur, ut lene quoniam dicitur a lenitate, et
asperum quoniam dicitur ab asperitate, spissum quoque et rarum a
raritate et spissitate nominantur; videntur ergo haec quoque in
qualitatibus posse numerari. Sed rectam rationem perspicientibus
nec solum auribus quae dicuntur, sed etiam mente atque animo
iudicantibus, in qualitatibus haec poni non oportere manifestum
est. Nam quod dicimus rarum, positio quaedam partium est, non
qualitas. Nam quia ita partes a se separatae distant, ut inter
eas alieni generis corpus possit admitti, ideo rarum vocatur, ut
spongiae pumicesque, quoniam in eorum cavernis surculus vel aliud
aliquid immitti potest, ita ut inter rimas partium sit, idcirco
rarum dicitur. Porro autem spissum, quoniam ita sibi partes
vicinae sunt atque ad se invicem strictae,  ut inter eas
nullum corpus possit incidere, atque ideo spissum vocatur, ut
est ferrum vel adamas. Positio ergo quaedam partium his inest,
non qualitas, nec vero illud quoque distat, quod dicitur lene.
Nam quoniam partes ita sunt positae, ut neutra superet, neutra
sit minor, sed aequalibus extremitatibus iunctae sunt, idcirco
quaedam lenitas est, ut adducta manus illam quae ex aequalitate
iunctis partibus nata est, sentiat lenitatem, ut est argentum.
Asperitas vero est partium non aequalis positio, sed aliarum
eminentium, aliarum vero depressarum, ut lima cuius aliae partes
eminent, aliae vero depressae sunt. Ergo secundum unamquamque
partium positionem, vel raritas, vel spissitudo, vel asperitas,
vel lenitas, corporibus est. Non igitur haec secundum qualitatem
dicuntur, sed potius secundum positionem. Positio autem in
relationis genere nominata est. Non igitur hae qualitates, sed
potius relativa sunt, et enumerationes quidem specierum
qualitatis Aristoteles hic terminat. Non sunt tamen putandae
solum esse qualitates quas supra posuit. Ipse enim testatur esse
quoque alias qualitates, quas modo omnes enumerare neglexit, sed
cur neglexerit multae sunt causae. Prima quod elementi vicem hic
obtinet liber, nec perfectam scientiam tradit, sed tantummodo
aditus atque pons quidam in altiora philosophiae introitum
pandit. Quocirca si hoc ita est, tantum dicere oportuit, quantum
ingredientibus satis esset, ne eorum animos non dum ad scientiam
firmos multiplici doctrinae subtilitate confunderet. Quae vero
hic desunt in libris qui Μετὰ τὰ φυσικὰ inscribuntur apposuit.
Perfectis namque opus illud non ingredientibus praeparabitur. Est
quoque alia causa ut nos ad exquirendas alias qualitates, non
solum propriorum doctorum, sed etiam nostrorum aliquid inveniendi
incitator, admitteret. Quocirca concludit eas quae maxime
dicerentur, quas supra proposuit, esse qualitates; illa vero dici
qualia, quae secundum praedictas qualitates dicerentur: sed
quoniam addidit, vel quomodolibet ab his quae sit huiusce
propositionis sententia, prius appositis Aristotelis verbis
sequens expositionis ordo contexit.


Multae, inquit, sunt qualitates, quibus positis et proprio nomine
nuncupatis, ab his alia denominative dicuntur, ut ea quae ipse
planissime adiecit exempla. Nam cum albedo cuiusdam nomen sit
qualitatis, ab eo dicitur albus. Eodem quoque modo et grammatica,
cum rei sit nomen, ab ipso quales dicuntur. Grammatici enim a
grammatica nominantur, atque hoc est in pluribus, ut posito
nomine si quid secundum ipsas qualitates quale dicitur, ex his
ipsis qualitatibus appellatio derivetur. Aliae vero qualitates
sunt, in quibus cum nomen positum non sit, tamen quales dicuntur,
quales quidem quia alia qualitate participant, sed non secundum
eam qualitatem quales dicuntur, ex qua si his esset qualitatibus
nomen impositum poterant appellari, ut in ea qualitate quae
secundum potentiam naturalem dicitur. Illi enim quanquam quales
dicantur, hi qui secundum ipsam potentiam nominantur, ipsi tamen
(ut dictum est) nullo proprio nomine nuncupantur. Nam qui pugiles
appellantur ab arte pugillatoria, idcirco ab ea pugiles
dicuntur, quod ad eamdem ipsam artem pugillatoriam quodammodo
affecti sunt. Hi enim pugiles ab arte pugillatoria praedicantur.
Qui vero nondum pugiles sunt, sed esse possunt, non secundum
ipsam artem, id est pugillatoriam, sed secundum potentiam
pugillatoriae artis, pugillatores vocantur. Ipsi autem potentiae
nomen proprium positum non est. Nam quemadmodum a cursu cursores,
a palaestra palaestrici, a pugillatoria pugiles, distinctis
qualitatum vocabulis, appellantur, non eodem modo est etiam in
uniuscuiusque rei potentia naturali, cursus enim potentia
naturalis secundum quam cursores vocamus, et rursus potentia
pugillandi, vel potentia palaestrizandi, suo nomine distincta non
est. Cur enim dicitur cursor, si interrogemur de eo qui nondum
est cursor? Dicimus secundum potentiam naturalem. Cur
palaestricus? Eodem quoque modo naturalem potentiam respondemus.
Quare pugillator qui nondum est pugilis, ab eadem quoque potentia
naturali nominatur. Si igitur haberet haec naturalis potentia
proprium nomen, ita, distinctis vocabulis, appellaretur, ut in
his qualitatibus in quibus proprie nomen est positum, ut in
cursu, palaestra et arte pugillatoria, et hoc est quod ait. In
aliquibus vero propterea quod qualitatibus nomina non sunt
posita, impossibile est ab his aliquid denominative dici. Vt hoc
scilicet demonstraret cursorem quidem qui iam curreret a cursu
esse dictum, cursorem vero qui secundum potentiam currendi
diceretur non vocari a cursu, sed tantum a potentia, cuius
potentiae nomen proprium non esset positum. Quare haec omnia quae
secundum potentiam naturalem dicuntur, a nulla qualitate
denominativa sunt. Idcirco quod hae qualitates a quibus
denominari possunt, propriis nominibus carent, quae vero ita
sint, ut non ex potentia, sed ex affectione dicantur, ab his
qualitatibus ad quas sese aliquo modo habent, denominative
 dicuntur, quod Aristoteles hoc protulit modo dicens:
Non ita esse secundum potentiam naturalem, quemadmodum etiam in
disciplinis secundum quas, vel pugillatores, vel palaestrici
secundum affectionem dicuntur. Pugillatoria enim disciplina
dicitur et palaestrica, quales vero ab his denominative, qui ad
eas sunt continentes, dicuntur. Docuit igitur omnia quae a
quibusdam qualitatibus dici putarentur, vere quoque a
qualitatibus non praedicari, ut in his qualitatibus quibus nomen
proprium non est. Illud quoque monstravit hoc in pluribus
evenire, ut de propositis qualitatibus qualia denominative
dicerentur. Restat ergo, quod reliquum est, ut dicat esse quasdam
qualitates, quarum cum nomen sit positum, ab his ipsis tamen
quae illarum rerum participant denominative non dici, ut virtus;
nam cum virtus qualitas sit (est enim habitus quidam, omnis vero
habitus qualitas), ergo quicunque virtute participat, non
secundum eam denominative dicitur. In denominatione enim
quaerendum est ut semper idem permaneat nomen. In eo autem qui
virtute participat, nulla virtutis denominatio est, ut qui
bonitate participat, bonus dicitur, qui iustitia, iustus, et alia
huiusmodi. Qui vero virtute participat, aut probus nominatur,
aut sapiens; sed neque probus, neque sapiens a virtute
denominativa sunt, idcirco quod utrumque nomen a virtute longe
dissimile est, quod ipse sic ait: Aliquando autem posito nomine
denominative non dicitur id quod secundum ipsum quale dicitur. Et
eius rei proponere non omisit exemplum, sed hoc in multis non
potest inveniri, pauca enim sunt (ut ipse ait) in quibus posito
qualitatis nomine quae his participant, a superiori qualitate
qualia non dicantur. Dat autem his qualitatibus pluralitatis
calculum, ex quibus qualia nominantur ea quae his participant.
Nam (ut ipse ait superius) in pluribus et pene in omnibus
denominative dicuntur. Quocirca recta diffinitio est et proprio
ordine constituta. Namque in principio hoc solum dictum est, esse
qualitatem secundum quam qualia dicerentur. Sed quoniam sunt
quaedam quorum qualitates ipsae propriis nominibus carent, quae
vero his participant suis vocabulis appellantur, ut in naturali
potentia. Et rursus sunt quaedam quae in qualitatibus quidem
habeant propria nomina, in his vero quae ad eas ipsas qualitates
essent affecta, nulla ex propositis qualitatibus denominatio
fieret, hoc addidit, ab omnibus qualitatibus aut denominative
dici qualia, quae illis qualitatibus participarent, aut
quomodolibet, aliter, id est sive posito nomine qualitatis de eo
non dicerentur, quae illa participarent, ut in eo quod est
virtus, sive ipsi qualitati positum nomen non esset, ut in eo
quod est potentia naturalis. Quare quoniam in his duabus
qualitatibus, in quibus vel posito nomine non secundum nomen quae
sunt, qualia denominative dicuntur, vel cum ipsis qualitatibus
nomen positum non sit, neutra ipsorum praedicatio denominative
fit. Ad concludendum omnem terminum qualitatis ait, aut
denominative qualia a qualitatibus appellari, aut quomodolibet
aliter ab ipsis, ut  non denominative, sed aliquoties
quidem secundum potentiam, aliquoties vero secundum eamdem
qualitatem virtutis; eadem enim qualitas est virtutis et
sapientiae. Quocirca concludit, ita qualia dici quaerunque ex his
qualitatibus denominative dicerentur, rel quomodolibet alio ab
ipsis modo. Digestis in ordine prius omnibus qualitatibus et
eorum conclusione reperta, consueto ordine unaquaeque proprietas
vestigatur.

Dicit in qualitatibus quaedam esse contraria, atque hoc probat
exemplis, albedo namque et nigredo contraria sunt, et quaecunque
albedine nigredineque participant; hoc est enim quod ait, et
secundum eas qualia quae dicuntur; nam sicut albedo nigredini
contraria est, ita quoque albus nigro; sed hoc qualitatis
proprium non est, nam cum rubrum et pallidum qualitates sint,
aliique etiam colores huiusmodi, in his contrarium non est;
nullus enim dicit aliquid rubro vel pallido esse contrarium: nam
quoniam album et nigrum extremitates quaedam colorum sunt, et
longissime a se distant, contraria sunt, medietates vero
contraria non habent. Nam si quis ponat rubrum nigro esse
contrarium, longissimeque distant quae sunt contraria, longissime
igitur nigredo a rubore distabit, et rursus albedo a nigredine
plurimum distat; igitur nigredini rubor est atque albedo
contraria, uniusque rei duo contraria inveniuntur, quod fieri non
potest. Non est igitur nigredini contrarius rubor. Similiter
autem monstrabimus et in aliis mediis coloribus contrarium non
esse. Quocirca si huiusmodi coloribus contrarium nihil est, non
in omni qualitate contrarietas reperitur; quod si ita est,
suscipere contraria qualitatis proprium non est. At vero nec in
ipsis quoque formis quae manifeste qualitates sunt, contrarietas
invenitur; nam neque circulus quadrato, neque quadratus
triangulo, nec ulla figura ulli figurae potest esse contraria.
Quocirca manifestum est, suscipere contrarium non esse proprium
qualitatis. Sed quoniam sunt quaedam in qualitate quae sibimet
videantur esse contraria, ut iustitia et iniustitia, hinc quaedam
quaestio solet oriri. Dicunt enim quidam iustitiae iniustitiam
non esse contrariam, putant enim quod dicitur iniustitia
privationem esse iustitiae, non tamen contrarietatem. Contraria
enim propriis nominibus, non contrarii privatione nominari, ut
album nigro, habere tamen iustitiam aliquam contrarietatem, cuius
adhuc proprium nomen non sit inventum, quod omnino falsum est.
Multae enim habitudines privationis vocabulo proferuntur, ut
illiberalitas et imprudentia, quae nunquam virtutibus
opponerentur, quae sunt habitus, nisi ipsae quoque habitus
essent, et in animis habentium immutabiliter 
permanerent. At vero neque illud verum est, omnes privationes
negatione proferri. Surditas enim, cum sit auditus privatio, sine
negatione profertur; eodem quoque modo caecitas. Nullus enim
dicit inauditio, neque invisio, nec aliquid huiusmodi, sed tantum
surditas caecitasque nominantur propriis nominibus, cum sint
illa in habitu, visus, auditus, illa in privatione ponenda.
Igitur iustitia iniustitiae contraria est. Tradit ergo regulam,
ea quae contraria sunt, sub quo genere convenienter aptentur,
quam regulam his verbis ipse praescribit:


Si ex duobus, inquit, contrariis manifestum fuerit unum eorum
contrariorum sub qualitate poni, simul manifestum erit quod etiam
eius contrarium convenienter qualitati supponatur, simulque
demonstrat iniustitiam esse qualitatem. Nam si iustitia
apertissime qualitas est, idcirco quod neque qualitas, neque ad
aliquid, neque ubi, nec quando, nec aliud ullum praedicamentum
est, nec sub ullo alio genere poni potest, nisi sub sola
qualitate, cum ei contraria sit iniustitia, non est dubium
iniustitiam quoque qualitati subnecti, quod ipse quoniam planius
dixit, et ipsa exemplorum luce vulgavit, ad aliud nobis est
transeundum.


Aliud quoque proprium protulit, quod tractata ratione ab integra
proprietate qualitatis exclusit. Ait enim qualitates posse vel
intendi vel minui. Posse enim dicit alterum altero plus album
appellari, ut nix argento, et quae candidiora sunt marmora, et
iustum alterum altero magis et minus dicimus. Namque iustius
aliquid factum, nec non etiam iustissimum est. In quibus autem
comparationes sunt, in his magis minusque dici manifestum est;
hoc quoque modo ipsum album, vel alia qualitas non solum contra
alterum eiusdem speciei comparata intentione crescit, 
et relaxatione minuitur, sed etiam a seipsa recipit
comparationem: Dicitur enim nunc quidem argentum candidius esse
quam antea, cum fuerit detersum. Sed cum haec ita sint, non est
magis minusque suscipere proprium qualitatis; neque enim sola
qualitas magis minusque suscipit, haec enim intentio et relaxatio
in his quoque quae sunt ad aliquid invenitur, ut in eo quod est
aequale et inaequale possumus dicere plus aequale vel minus, et
in caeteris huiusmodi; nec vero omnes qualitates suscipiunt magis
et minus, quod ipse sic ponit: Non autem in omnibus hoc est, sed
in pluribus. Dubitabit enim quis an iustitia magis esse iustitia
dicatur, similiter autem et in aliis affectionibus. Quidam vero
in hoc dubitant, dicunt enim iustitiam iustitia non magis vel
minus dici, nec sanitatem sanitate; minus autem habere alterum
altero sanitatem dicunt, et iustitiam minus alterum altero
habere. In hoc tres fuere sententiae. Quidam namque dicebant, in
omnibus secundum materiae habitudinem reperiri posse magis et
minus. Proprium namque esse materiae corporumque intentione
crescere et minui relaxatione, quae quorumdam Platonicorum
sententia fuit. Alia vero quae secundum certissimas verissimasque
artes atque virtutes non diceret esse magis et minus, secundum
autem medias dici posse, ut haec ipsa grammatica atque iustitia
non dicitur magis grammatica neque magis iustitia. Esse autem
quasdam alias mediocres artes, in quibus idipsum posset evenire.
Tertia est de qua Aristoteles loquitur, quod ipsas quidem
habitudines nulla intentione crescere, nec diminutione decrescere
putat, sed eorum participantes posse sub examine compositionis
venire, ut de his magis minusve dicatur. Sanitatem namque ipsam
et iustitiam, alteram altera magis minusve non esse. Neque enim
quisquam dicit magis esse sanitatem alia sanitate. Sed hoc solum
dicere possumus magis habere sanitatem aliquem, id est esse
saniorem, et magis sanum, et minus sanum. Dicimus ergo quod ipsae
quidem qualitates non suscipiunt magis et minus. Qui vero
secundum eas quales dicuntur, ipsi sub comparatione cadunt, ut
iustior, et sanior, et grammaticior. Namque ipsa grammatica, id
est litteratura, non suscipit magis et minus, nullus enim dicit
alteram altera magis esse grammaticam, sed eum qui grammatica
ipsa participat. Dicimus litteratum, quem a litteratura scilicet
denominamus, litteratus autem suscipit magis et minus, ut Donatus
grammaticus plus erat aetate iam provecta grammaticus, id est
litteratus, quam cum primum ad huiusmodi studia devenisset. Sed
quanquam se haec ita habeant, tamen invenimus aliquas qualitates
quibus indubitate comparatio inveniri non possit, ut sunt quas
ipse supposuit.


Haec enim quae ex quarta specie qualitatis dicta sunt, magis
minusve nulla ratione suscipiunt, nullus enim dicit plus esse
alium circulum quam alium, nec magis esse illud triangulum quam
illud, dicitque fortasse  maiorem, magis autem non
dicit. Huius autem rei haec ratio est, ut cum sit trianguli
diffinitio, figura quae sub tribus rectis lineis continetur, si
qua sunt quae hanc diffinitionem in se suscipiant, ut et ipsa
tribus rectis lineis contineantur, proprie triangulae formae
sunt, eodem quoque modo et circulus ita diffinitur: Circulus est
figura plana, quae sub una linea continetur, ad quam ex uno
puncto qui intra ipsam est, omnes quae exeunt lineae aequae sibi
sunt. Rursus quadrati diffinitio talis est: Quadratum est quod
quatuor aequalibus lineis et quatuor rectis angulis continetur.
Quaecunque igitur vel circuli diffinitionem suscipiunt, vel
quadrati, aequaliter vel circuli vel quadratae formae sunt; si
qua vero non suscipiunt, nullo modo sunt. Si qua vero sunt quae
neque quadrati suscipiunt diffinitionem, neque circuli, neque
quadrati sunt, neque circuli ut est figura quae parte altera
longior dicitur. Illa enim ita diffinitur, parte altera longior
figura est quae sub quatuor lineis continetur, rectisque angulis,
quam quatuor lineae aequae sibi quidem non sunt, contra se vero
positae binae sibi aequae sunt. Ergo quia huiusmodi figura neque
circuli diffinitionem capit, neque quadrati aequaliter, neque
circulus, neque quadratus est. Si qua enim cuiuslibet formae
diffinitionem suscipiunt, omnino eadem sunt. Vt qui circuli
circulus, qui quadrati quadratus, qui trianguli triangulus, qui
parte altera longioris, parte altera longior, et in caeteris
eodem modo. Si qua vero non suscipiunt, ut triangulum, circuli
diffinitionem non capit, neque omnino circulus est, nec potest
dici inter quadratum et triangulum, quoniam utraque circuli
diffinitionem non capiunt, quadratum quidem plus esse circulum,
triangulum vero minus, omnino enim utraque a circuli ratione
disiuncta sunt, quod his verbis ab Aristotele tractatur:


Nam si hoc diffinitio facit, ut demonstret rationem cuiusque
substantiae, quaecunque diffinitione discrepant, illa etiam ipsa
natura substantiae discrepabunt. Recte igitur si qua cuiuslibet
rei propositae sive trianguli, sive quadrati diffinitionem non
capiunt, ab eiusdem natura disiuncta sunt. Quocirca neque
triangulum, neque quadratum, neque circulus, neque quidquid horum
est, suscipiunt magis et minus. Sed cum haec qualitates sint,
non omnes qualitates aequae magis minusve suscipiunt. Quod si
neque in omni qualitate intentio diminutioque provenit, neque in
sola, quod haec eadem in relatione reperias, non est magis
minusve suscipere proprium qualitatis. Quodnam  igitur
qualitatis proprium esse dicendum est, id ipse planissime
subterposuit.


Simile inquit et dissimile solae retinent qualitates. Nam quamvis
simile ad aliquid sit, tamen hoc ipsum quod dicimus, simile non
dicimus, nisi quod quale est. Nam si eadem qualitas sit in
duobus, illa in quibus est similia sunt, nec est aliud
praedicamentum quod secundum simile et dissimile dici possit, et
de aliis quidem omnibus notum est, quoniam de nullo dicitur. Quod
si quis de quantitate affirmet, dici posse secundum eam simile
atque dissimile, monstratum est secundum quantitatem non simile
et dissimile, sed aequale et inaequale praedicari. Quocirca
quoniam per singula quaeque pergentibus, et in omnibus idem
qualitatibus invenitur, et in nullo alio praedicamento esse
perspicitur, recte hoc proprium qualitatis esse firmavit. Sed
quoniam cum de his quae referuntur ad aliquid tractaretur,
affectus atque habitus in his quae sunt ad aliquid numeravit,
nunc vero eosdem quoque qualitati supposuit, ipse sibi quamdam
obiecit quaestionem, cur si prius sub iis quae ad aliquid
referuntur, ista subiecerit, nunc sub qualitatibus ea ipsa
posuerit. Superius namque monstravit ea quae essent a se diversa,
easdem species habere non posse, cum dicit diversorum generum et
non subalternatim positorum diversae species et differentiae
sunt. Quocirca cum relatio atque qualitas diversa sint genera,
easdem utrique supponi species non oportet, hoc est enim quod
dicit:


Quam quaestionem validissima argumentatione dissolvit, his
scilicet verbis: Pene enim ea quae sunt in omnibus his generibus
ad aliquid dicuntur. Eorum vero quae sunt singulatim, id est
species, nihil huiusmodi sunt. Haec enim est argumentatio quam
Graeci ἐπιχείρημα vocant. In huiusmodi affectionibus atque
habitudinibus, quae inter ea sunt genera, eas solas ad aliquid
posse reduci, quae vero species essent illorum generum non posse
in relativis, sed in qualitatibus numerari, ut scientia cum sit
habitudo  habet sub se alias habitudines, grammaticam et
geometriam. In hoc igitur scientia ipsa quod genus est, ad
aliquid semper refertur, dicimus enim scientiam alicuius
scientiam. Grammaticam vero quae eius species est, nullus dicit
alicuius esse grammaticam; dicatur enim si fieri potest
grammaticam, Aristarchi esse grammaticam. Sed omnia quaecunque
dicuntur ad aliquid, convertuntur. Dicitur ergo et Aristarchus,
grammaticae Aristarchus, quod fieri non potest. Non igitur
grammatica Aristarchi, ut ad aliquid dicitur. Est etiam
argumentum, non species, sed huiusmodi genera, ad aliquid
appellari, ut cum ipsae quidem species ad aliquid non dicantur,
ut grammatica non dicitur alicuius grammatica, si quando tamen
est ut species ad aliquid referatur, id non secundum se, sed
secundum genus, ut grammaticae quoniam genus est scientiae quae
relativa est, si quis grammaticam ad aliquid referre contendat,
non potest secundum ipsam grammaticam, eam ad aliquid praedicare,
sed secundum scientiam, id est secundum genus suum. Non enim
dicitur grammatica alicuius grammatica, sed fortasse grammatica
alicuius scientia. Non ergo grammatica secundum grammaticam ad
aliquid dicitur, sed secundum scientiam. Et hoc est quod ait, ut
grammatica non dicitur alicuius grammatica, nec musica, sed
fortasse secundum genus proprium istae dicuntur alicuius, ut
grammatica alicuius dicitur scientia, non alicuius grammatica.
Ergo singularum specierum nihil est quod aliqua relatione
praedicetur. Genera vero harum specierum relativa sunt, quae
paulo superius dixi; quod enim ait: Pene enim in omnibus
qualitatibus genera ad aliquid dicuntur, non autem aliquid eorum
quae sunt singula, hoc demonstrare voluit, genera ipsa
habitudinum dispositionumque esse relativa, species vero generum
quas singulatim esse dixit, ad aliquid nullo modo praedicari.
Quas idcirco esse singulatim vocavit, quia grammatica una est, et
rursus musica una; scientia vero non una. Recte igitur species
scientiae singulatim esse nominavit. Constat igitur quod genera
huiusmodi habitudinum dicantur ad aliquid, species vero ad nihil
aliud propria praedicatione referantur. Quocirca quoniam
huiusmodi species relativas non esse demonstravit, nunc quod
reliquum est qualitates esse confirmat.

Illas esse qualitates superius confirmatum est ex quibus aliqui
quales vocarentur, nos autem idcirco grammatici dicimur, non quod
universalem scientiam, sed quod ipsam grammaticam habeamus, et
hoc vere dicitur, idcirco nos dici scientes, quia grammatici
sumus, potius quam idcirco grammaticos quod aliquam scientiam
retinemus. Nullus enim a generali scientia grammaticus, aut
sciens, nisi a singulatim  scientia sciens,
grammaticusque perhibetur. Igitur quoniam ex his habitudinum
speciebus quales vocamur, ipsae species in qualitate numerandae
sunt. Sed cum quis grammatica participat, de ea etiam genus
dicitur, et secundum eam non solum ad grammaticam, sed ad
scientiam quoque coniungitur. Dicitur enim idcirco sciens. Ergo
quoniam habens grammaticam, et sciens, et grammaticus dicitur,
non potest ulla scientia participare, qui singulas non habuerit.
Qui enim cunctis speciebus caret, illi quoque genere ipso
carendum est. Quare quoniam has species habemus, et secundum eas
quales dicimur, a grammatica scientes et grammatici nuncupamur,
has autem ipsas species monstratum est ad aliquid non referri.
Recte igitur huiusmodi habitudines quae in alterius relativis
species sunt, in qualitate numeratae sunt. Quod si quis hoc
quoque invitus accipiat, aliud addit quo totum quaestionis
vinculum solvetur; ait enim:


Nam cum sit verum unam eamdemque rem duobus diversis generibus
suppositam esse non posse, illud tamen convenit secundum aliud
atque aliud unam eamdemque speciem duobus generibus posse
subnecti, ut in eo quod supra iam dictum est, cum Socrates
substantia sit, pater vero ad aliquid, cumque substantia
discrepet atque relatio, nihil tamen est inconveniens eumdem
ipsum Socratem in eo quod homo est, substantiae supponi, in eo
quod habet filium, relationi. Quocirca si secundum aliam atque
aliam rem duobus generibus eadem res quaelibet diversissimis
supponatur, nihil inconveniens cadit. Ita quoque et habitudines
in eo quod alicuius rei habitudines sunt, in relatione ponuntur,
in eo quod secundum eas quales aliqui dicuntur, in qualitate
numerantur. Quare nihil est inconveniens unam atque eamdem rem,
secundum diversas naturae suae potentias, geminis et si contingat
pluribus, annumerare generibus. Quocirca, quoniam de qualitate
tractatum est, nos quoque orationis cursum ad reliqua
praedicamenta vertamus.


Decursis quatuor praedicamentis quae aliqua quaestione et
consideratione egere videbantur, tenuiter caetera breviterque
perstringit. Et de facere quidem et pati nihil in hoc libro, nisi
quod contraria suscipiant, et intentionem imminutionemque ab
Aristotele est disputatum, in aliis vero eius operibus plene ab
eo perfecteque tractata sunt, ut hoc ipsum de  facere et
patre in his libris quos Περὶ γενέσεος καὶ φθορᾶς inscripsit, de
aliis quoque praedicamentis non illi minor in aliis operibus
disputatio fuit, ut de eo quod est ubi et quando in physicis, et
de omnibus quidem altius subtiliusque in libris quos Μετὰ τὰ
φυσικὰ vocavit, exquiritur. Ac de facere quidem et pati ipse
planissime posuit posse ea suscipere contrarietates. Dicimus enim
ignem calefacere et frigefacere, quod scilicet ad faciendum
refertur. Dicimus aquam calefieri et frigefieri, quod nihilominus
ad patiendi ducitur praedicamentum. Magis quoque et minus
suscipere, apertissimis demonstrat exemplis. Sic enim magis
calefacere et minus, et magis calefieri et minus dicitur. Atque
haec hactenus, ipse enim haec apertissime posuit. Est autem horum
descriptio talis, quod in faciendo quidem, actus quidam a
quolibet in aliam rem veniens, consideratur a quo veniat. In
patiendo autem in eo ille actus consideratur, in quem venit.
Actus enim et passio simul in physicis esse monstrata sunt. Ac de
facere quidem ac pati, ad praesens tempus haec dicta sufficiant.


Positio quidem quoniam ipsa est alicuius, in iis quae sunt ad
aliquid, numerata est, sed quoniam omnis res quae ab alio
denominatur, aliud est quam idipsum a quo denominata est, ut
aliud est, qui est grammaticus, atque grammatica, quamvis
grammaticus a grammatica denominetur. Ita cum sit positio
relativa, quidquid denominative a positionibus dicitur, hoc
relativorum genere non tenetur. Positio autem ipsa relativa est,
positum vero est a positione denominatum. Statio enim cuiusdam
statio est. Stare vero quoniam a statione denominatum est, non
ponitur in eo genere in quo statio fuit. Quare sub relatione hoc
praedicamentum non invenitur. Sed quoniam nihil est ad quod hoc
reducere genus atque aptare possimus, dicendum est suum esse
genus. Vt accumbere ab accubitu, stare a statione, et caetera
quidem quae idcirco se Aristoteles exsequi denegat, quoniam
planissima sunt; ait enim: De reliquis vero, id est, quando, et
ubi, et habere; propterea quia manifesta sunt, nihil de his ultra
dicitur, quam quod in principio dictum est, et eorum praedicta
ponit exempla.



Dicendum autem est breviter de praedicatione quae est ubi et
quando. Sicut ipsum ad aliquid per se esse non potest, nisi ex
alio aliquo naturam trahat, ita et quando et ubi, esse non
potest, nisi locus ac tempus fuerit. Locum enim ubi, tempus vero
quando, comitatur.  Non est autem idem tempus, et
quando, nec ubi et locus, sed proposito prius loco si qua res in
eo sit posita, ubi esse dicitur. Rursus si certa res in tempore
est, quando esse perhibetur, ut Apollinares ludi, cum sint in
tempore, quando eos esse dicimus. Habent autem haec quoque
proprias diversitates, ubi quidem, quod aliquoties infinite
dicitur. Alicubi enim esse dicimus aliquem, ut Socratem,
aliquoties autem diffinite, ut in lyceo vel in academia. Habet
quoque ubi, secundum ipsum locum in quo est, aliquas
contrarietates. Sursum enim esse, et deorsum ubi esse dicitur.
Temporum quoque varietates in eo praedicamento, quod est quando,
esse manifestum est. Futura enim et praesentia praeteritaque in
quando praedicamento veniunt. Dicimus enim fuisse aliquando
 Scipionem consulem Romanum, nunc esse Orientis
imperatorem, qui nunc Anastasius appellatur. Futurum autem esse
aliquem, quae scilicet secundum quando praedicamentum dicuntur.


Habere autem est quoddam extrinsecus veniens, neque innatum ei a
quo habetur, aliudque quam est illud ipsum a quo habetur, in se
retinere, ut armatum esse vel vestitum esse. Habere enim est
vestes atque arma tenere, quae cum eo nata non sunt, neque aliqua
cum eo qui habet, communi natura proprietateque iunguntur; sed
quoniam de his Aristoteles tacuit, nobis quoque nunc eorum
longior tractatus omittendus est.

 LIBER QVARTVS  

Expeditis omnibus praedicamentis, cur praeter propositum operis
in hanc oppositorum disputationem sit ingressus, a multis ante
quaesitum est, sed Andronicus hanc esse adiectionem Aristotelis
non putat, simulque illud arbitratur, idcirco ab eo fortasse hanc
adiectionem de oppositis, et de his quae simul sunt, et de
priore, et de motu et de aequivocatione, habendi non esse factam,
quod hunc libellum ante Topica scripserit, quodque haec ad illud
opus non necessaria esse putaverit, sicut ipse Categoriae
prosunt ad sensum Topicorum, non ignorans scilicet quod
sufficienter in Topicis, quantum ad argumenta pertinebat, et de
his omnibus quae adiecta sunt, et de praedicamentis fuisse
propositum. Sed haec Andronicus. Porphyrius vero hanc adiectionem
vacare et carere ratione non putat. Cuius hanc prodidit causam.
Vt enim multa sunt quae quod communibus animi conceptionibus sese
suggererent, in huius libri principiis ab Aristotele praedicta
sunt, ut de aequivocis, et univocis, et denominativis, et de his
omnibus, quaecunque usque ad substantiae disputationem ad ipsorum
praedicamentorum utilitatem cognitionemque praedicta sunt, ita
quaedam fuisse quae essent quidem in communibus sensibus, egerent
tamen subtilioris divisionis modo, haec diligenter supposita
sunt, ut quid essent proprie teneretur, ne falsis opinionibus
traductus non firmus animus luderetur. Docet autem hoc, inquit,
etiam ipse ordo congruus rationique conveniens titulorum, hanc
adiectionem fuisse perutilem atque necessariam. Prius enim de
oppositis, post vero de his quae simul sunt, et de his quae
posteriora sunt. Post autem de motu, ad postremum de habendi
aequivocatione sermonem faciens, libri seriem terminavit. Idcirco
quod in omnibus quidem praedicamentis ante quaesivit, utrum
possint habere contraria. In his vero quae sunt ad aliquid, dixit
magnum parvo non posse esse contrarium, sed oppositum. Quid vero
esset oppositum dicere praetermisit, ne ordo disputandi
continuus rumperetur. Hic igitur recte quod illic praetermiserat,
prius edocuit. In relativis quoque de his quae sunt prius,
quaeque simul natura gignuntur, strictim tetigit, quod nunc
diligenter explicat Faciendi vero patiendique praedicamenta sunt,
in quibus quidam quasi motus agitatioque consideratur necesse
igitur fuit de motu dicere, qui naturam faciendi atque patiendi
vellet ostendere. Quis autem dubitet cuiuslibet sermonis
aequivocationem monstrare, esse perutile? Quare quoniam habere
quoque praedicamentum est, non fuit inconveniens neque superfluum
de habendi aequivocatione tractasse.


Illud quoque quaeritur utrum oppositionis nomen aequivoce
praedicetur. Dicimus enim quatuor modis opponi, aut ut contraria,
aut ut aliquid, aut ut habitum et privationem, aut ut
affirmationem et negationem. Hic ergo contenditur utrum
aequivocatio quaedam circa has quatuor diversitates sit, an
idipsum quod dicimus oppositum generis vice praedicetur, ut sit
univocum. Sed in hoc Stoicorum Peripateticorumque diversa
sententia fuit, et ut ipsi inter se Peripatetici, diverse sectati
sunt. Stoicorum quoniam longa sententia est, praetermittatur,
aliis autem Peripateticis placet nomen hoc oppositi de subiectis
aequivoce praedicari, ita affirmantibus, quoniam Aristoteles ita
dixit: De oppositis quoties solent opponi dicendum est hoc, id
est quoties ad multiplicitatem pertinet aequivocationis. Sed qui
melius iudicavere, hi oppositionis nomen generis loco dicunt
debere praedicari, idcirco quod cum nomen oppositionis de
subiectis quatuor oppositionibus praedicetur, ab his quoque
diffinitio non oberret. Sunt enim opposita quae in 
eodem, secundum idem, in eodem tempore, circa unam eamdemque rem,
simul esse non possunt, quod per singula quaeque pergentibus in
singulis oppositis invenitur. Namque album et nigrum, quae sunt
contraria, uno eodemque tempore circa unum idemque corpus
partemque corporis simul esse non possunt, nec servus atque
dominus eiusdem, eodem tempore idem servus idem dominus est, nec
habitus et privatio; quis enim dicat in eodem oculo uno eodemque
tempore et visum posse esse et caecitatem? Iam vero affirmatio et
negatio quam repugnantes sint, quamque in eodem simul esse non
possint, nulli dubium est. Quare si ea quae sub oppositione
ponuntur oppositionis nomen diffinitionemque suscipiunt, quid est
dubium oppositionem non aequivoce praedicari? His igitur
positis, ad eorum distantias differentiasque veniamus.

Ea quidem huius oppositionis quae secundum relationem dicuntur,
et per seipsa plana atque vulgata sunt, et superiori relationis
disputatione iam cognita. Illa enim sunt ad aliquid quaecunque id
quod sunt aliorum dicuntur, vel quomodolibet aliter ad ea, ut
servus domini servus, et dominus servi dominus, et magnum ad
parvum dicitur, et rursus parvum refertur ad magnum. Quod si hoc
in relativis omnibus invenitur, nulla est dubitatio quin etiam in
his hoc deprehendi possit, quae secundum ad aliquid opponuntur,
ut ea ipsa id quod sunt oppositorum dicantur vel quomodolibet
aliter ad opposita, ut si est servus domino oppositus, dominus
servi dicatur, id est oppositi sui, et rursus si dominus servo
oppositus est, domini servus dicatur. Parvum vero ad magnum, et
magnum ad parvum, id est ad oppositum sibi. Atque hoc quidem in
omnibus secundum ad aliquid oppositionibus inveniri necesse est.
Quocirca sit haec proprietas eorum quae secundum ad aliquid
opponuntur, quod ea ipsa quae sunt ad opposita referuntur, et
ipsorum esse dicuntur. His ergo ante constitutis docet
differentiam, qua inter se ea quae secundum contrarietatem
dicuntur, vel ea quae secundum ad aliquid, discrepant atque
dissentiunt; ait enim:



 Dictum est in his quae secundum ad aliquid opponuntur,
quod ea ipsa id quod sunt ad id quod sibi est oppositum
dicerentur. Contraria vero et ipsa quidem opponuntur sibi, sed id
quod sunt ad opposita non dicuntur, contraria autem dicuntur.
Hoc autem huiusmodi est. Bonum malo contrarium dicimus esse, et
rursus malum bono. Nigrum quoque albo contrarium putamus,
nihilominus quoque album nigro. Sed cum hoc arbitramur, non tamen
dicimus ea id quod sunt esse oppositorum. Si enim diceremus id
quod est bonum esse oppositi sui, non diceretur bonum malo esse
contrarium, sed bonum esse mali bonum. Nec ita praedicationem
quis faceret nigrum albo esse contrarium, sed nigrum albi esse
nigrum. Hoc est enim id quod est nigrum dici ad oppositum suum,
si quis dicat nigrum albi esse nigrum; quod quoniam non dicitur,
ea ipsa quae sunt non dicuntur oppositorum, ea scilicet quae sibi
ut contraria videntur opponi. Sed quoniam dicimus bonum malo
contrarium, et nigrum albo contrarium, quanquam id quod sunt
oppositorum non dicantur, tamen ad opposita ut contraria
nominantur. Atque hoc est quod ait: Ipsa quidem quae sunt nullo
modo ad se invicem dicuntur. Contraria vero sibi invicem
dicuntur. Non enim dicitur bonum mali bonum, hoc est enim id quod
est oppositi praedicare, sed dicimus bonum malo contrarium.
Quocirca differunt ea quae similiter ad aliquid opponuntur his
quae secundum contrarietatem sibi sunt opposita, quod ea quidem
quae secundum relationem opposita sunt id quod sunt oppositorum
dicuntur. Illa vero quae ut contraria, ipsa quidem quod sunt
oppositorum nomine minime, sed tantum contraria praedicantur, ut
bonum contrarium esse dicatur oppositi sui non boni. Dicimus enim
bonum malo contrarium, cum non dicamus bonum mali bonum. Sed
quoniam differentiam secundum ad aliquid oppositionis
contrariorumque monstravit, ipsorum inter se contrariorum
differentiam discrepantiamque persequitur.


Brevis contrariorum partitio hoc modo facienda est. Contrariorum
alia sunt habentia medietatem, alia vero non habentia, et eorum
quorum est aliquid medium, in aliis plures medietates, in aliis
vero una tantum medietas invenitur. Atque horum aliquae
medietates propriis nominibus appellantur, in aliquibus vero
ipsae quidem medietates propriis appellationibus carent,
contrariorum vero negatione signantur. Sed haec quae dicta sunt,
a primordio repetentes propriis probemus exemplis. Illa vero
contraria quae medio carent talia sunt, ut necesse sit alterum
eorum proprio inesse subiecto, ut est aegritudo et sanitas. Omne
enim corpus in quo aegritudo sanitasque versatur, aut aegrum aut
sanum est. Atque ideo quoniam aegritudo et sanitas medietate
carent, alterutrum eorum inerit ei subiecto, in quo utraque nata
sunt fieri, et de quo praedicantur. Nam quoniam in corpore
animalis sanitas et aegritudo fieri nata est, id est ita fieri
solet, et ita omne natum est animal, ut aut sanum esse possit aut
aegrum. Et quoniam de animalis corpore aut sanum, aut aegrum
praedicatur, necesse est quoniam haec medio carent in omni
corpore animalis, aut aegritudinem, aut sanitatem esse. Quocirca
eorum quae medio carent, necesse alterum interesse subiecto, et
quaecunque talia sunt, ut alterum ipsorum subiecto inesse necesse
sit, nulla inter ea medietas clauditur. Illa vero contraria in
quibus aliqua medietas est non sunt talia, ut eorum necesse sit
alterum inesse subiecto. Nam in illis quae medio carent, idcirco
alterutrum subiecto inesse necesse est, quod eorum medietas nulla
est quae possit interea subiectae inesse substantiae, ut in
numero quoniam paritas et imparitas medium nihil habent (omnis
enim numerus aut par aut impar est, nec est quod propterea numero
inesse possit), ideo omnis numerus aut par aut impar est. In his
vero quae inter se medietatem aliquam complectuntur, non est
necesse semper alterum contrariorum inesse. Potest namque inesse
medietas, ut in colore, quoniam album atque nigrum contrarietatis
vice diversa sunt, habent autem medium quod est rubrum vel
pallidum, idcirco non omne corpus vel album vel nigrum est,
quoniam potest aliquando in subiectis corporibus albi atque nigri
medietas inveniri. Videmus namque rubrum corpus, ut rosam
multosque praeterea flores, quos verni temporis clementia
parturit. Recte igitur dictum est, eorum quorum non sunt aliquae
medietates alterum semper inesse subiectis, et in quibus necesse
est alterum inesse, fieri non posse quin illic medietas ulla sit.
Eodem quoque modo et quae medietates habent, non 
necessario alterutra subiectis inesse, et quae non est necesse
alterutra subiectis inesse, non est dubium quin illic quaedam
possit esse medietas, sed in aliquibus quidem plures, in
aliquibus autem una est medietas, ut in colore inter album atque
nigrum plures medietates sunt. Est enim (ut dictum est) rubrum,
est quoque pallidum, eodem quoque modo venetum, et multa
praeterea huiusmodi. In calido vero atque frigido una medietas
est, quae dicitur tepor. Horum autem quibus una medietas est, in
aliis nomen est positum, in aliis non. Et positum quidem nomen
est, ut inter calidum frigidumque, hanc enim medietatem tepidum
esse praedicamus. Non est vero positum in eo quod Aristoteles
ipse sic dixit: Improbi vero et probi, quod neque probum est,
neque improbum. Nam quoniam bonum atque malum sibi sunt
contraria, non autem necesse est omne quod boni malive
susceptibile est, vel bonum esse vel malum, idcirco dixit bonum
malumque, cum sint contraria, habere quamdam medietatem, cui
nomen positum quidem non sit, sed nihilominus eam quis inter has
contrariorum naturas inveniet. Nam quod dictum est a
posterioribus inter bonum malumque esse ea quae dicantur
indifferentia, ut interest virtutem atque turpitudinem, quae
utraque sibi sunt contraria, divitiae et pulchritudo, quae (ut
Stoici putant) neque mala, neque bona sunt, atque idcirco
indifferentia nominavere, sed hoc ipsum quod dicimus indifferens
apud priores nomen non erat, et a posterioribus inventum est.
Aristoteles autem qui hoc nomine usus nunquam est, ait probum
atque improbum habere quidem aliquam medietatem, verumtamen eam
nullo nomine nuncupari, sed eam utriusque contrarii negotiatione
diffinivit. Ait enim medietatem probi atque improbi esse, quod
neque probum esset neque improbum, ut iusti atque iniusti
medietas est, quod neque iustum, neque iniustum est. Sed ne
videatur inconveniens aliquid negationibus diffiniri, ipse ait:
In aliquibus vero non est nomine assignare medietatem, utriusque
vero negatione diffinitur. Namque ubi est una medietas, si
utraque contraria sint remota, sola tantum medietas permanebit,
ut in eo quod est bonum et malum, quoniam his una medietas est,
sublato bono atque malo, solum quod neque bonum, neque malum est
relinquitur. Quocirca tota rursus divisio breviter assumenda est.
Eorum quae sunt contraria quorum necesse est semper alterum
inesse in his, in quibus ea secundum propriam naturam inesse
contingunt, ea nullam inter se retinent medietatem, ut in corpore
sanitas et aegritudo, in numero paritas atque imparitas.
Quaecunque vero in his in quibus esse possunt, non ita sunt, ut
eorum necesse sit alterum inesse, haec aliquam inter se
qualitatem medietatis amplectuntur, ut albedo atque nigredo,
rubrum, frigidum atque calidum teporem. Horum autem alia sunt
quae unam solam continent medietatem, alia vero quae multas, et
multas, ut inter album atque nigrum, pallidum, venetum, quae
medietates sunt. Inter calidum atque frigidum una sola est
medietas, tepor.  Horum autem quae unam retinent
medietatem, in aliis nomina sunt posita, ut in eo ipso calore ac
frigore. Est enim tepor medietas caloris atque frigoris. In
aliquibus vero nomen positum non est, ut in eo quod est bonum
atque malum, iustum atque iniustum. In his enim medietas nomen
positum non habet, sed utrorumque contrariorum negationibus
diffinitur, ut dicamus eam esse boni atque mali medietatem, quod
neque bonum est neque malum, eamque esse iusti et iniusti
medietatem, quae utraque contrarietate summota, utrorumque
negatione relinquitur, ut est neque iustum, neque iniustum.

Ordine tertiam speciem propositae oppositionis exsequitur eam
quae secundum habitum privationemque dicitur, atque in ea unam
similitudinem posuit quae illi est cum contrarietate coniuncta.
Nam sicut ea quae sunt contraria circa idem sunt, ut album,
quoniam semper in corpore est, nigrum quoque semper est in
corpore, et iustitia, quoniam semper animo inserta est,
iniustitia quoque mentis est vitium, ita quoque ea quae secundum
privationem habitumque dicuntur, circa idem semper necesse est
inveniri, ut quoniam visus habitus est (habemus enim visum) et
visus est in oculo et circa oculum, caecitas quoque, quae
privatio visus est, praeter oculum non est. Auditus etiam, qui
habitus est, quoniam circa aures est, eius quoque privatio quae
surditas dicitur, ab auribus non recedit; ita quoque et circa
quod fuerit habitus, circa idem ipsum illius habitus privatio
consideratur. Atque hinc regulam dat. Vniversaliter enim dicit in
quo sit habitus in eo fieri privationem. Quid vero sit privari,
continuata dispositione subiunxit:


Quid sit privatio hac Aristoteles diffinitione conclusit. Neque
enim quaecunque non habent visum, caeca dicuntur, nec vero surdum
est omne quod non sentit auditum, nemo enim neque parietem
caecum dixerit, nec surdum lapidem, nec quidquid huiusmodi est.
Sed ea sola privari dicimus habitu, quaecunque aut habuere
habitum eoque caruere, aut habere potuere et non habent. Parietem
autem idcirco non dicimus caecum, quod in eo visus naturaliter
venire non potuit. Parvos vero catulos quibus visus non est, non
satis digne aliquis caecos esse pronuntiet. Eo enim tempore
nondum naturaliter visum habere possunt. Si vero exhaustis diebus
quibus his oculi patefieri et lucem haurire naturaliter possunt,
non habeant visum, eos caecos esse manifestum est. At vero neque
ostrea dicuntur edentula, quoniam naturaliter non habent dentes,
sed nec infantulos quibus adhuc nondum huiusmodi aetas est, ut
habeant dentes, vocamus edentulos, sed si aut is qui ante habuit,
dentes amiserit, aut quo iam tempore  habere
naturaliter debet, dentes non habet, ut si quis puerorum septimo
anno omnino nullum creaverit, illos iure edentulos appellamus,
atque hoc est, quod ait:


Hoc est, non omne quod non videt caecum, nec quod dentes non
habet edentulum appellamus. Plura enim sunt quae aut omnino aut
certo tempore naturaliter haec habere non possunt, sed est illa
privatio quoties is habitum non habet, qui habere naturaliter
potest, et eo tempore cum iam per naturam illius esse compos
habitus possit, vel si habens quis retinensque habitum, illum
cuiuslibet incursione casus amiserit, ut in pueris iam adultis si
non habeant dentes. Nam quoniam homines sunt, possunt habere;
quod si habentes amiserint, edentuli dicuntur; si vero omnino non
creverint dentes, quoniam iam pueris atque adultis ut dentes
haberent, naturaliter poterat evenire, id quod casu aliquo vel
aegritudine officiente factum est, eos edentulos et habitu
dentium privatos esse nominamus.


Hic verissima ratione monstratur utrum ea quae sub privatione
atque habitu cadant privationes sint atque habitus, an minime:
nam quoniam habitus est visus, privatio vero caecitas, sub habitu
vero est habere visum, et sub privatione esse caecum, utrum
habere visum idem sit quod ipse qui habetur visus, et utrum idem
sit caecum esse quod caecitas, perspicaciter intuentibus aliud
quoddam est habere aliquid quod habetur. Tres namque res sunt in
eo in quo est habitus, is qui habet, ea res quae habetur, et
habere, ut est is qui videt, et ipse visus, et hoc ipsum quod ex
utrisque, fit ex eo scilicet qui videt et visu, quod est videre.
Distat autem et videre ab eo qui videt, et hoc ipsum videre
rursus a visu. Aliud est enim id quod fit quam is qui facit.
Videre autem videns operatur, aliud est igitur videre quam
videns. Distat autem videre etiam a visu, aliud namque est id
quod fit quam id per quod aliquid geritur, videre autem per visum
fit. Distat ergo videre ab eo ipso (qui ipsum videre efficit)
visu, sed videre visum habere est, visum autem habere habitum
retinere est, et visus habitus est. Non est igitur idem habitus
et quid est sub habitu, id est quemlibet habitum retinere. Eodem
quoque modo etiam in privatione, et illic quoque tres sunt res,
is qui privatur, hoc ipsum quod fit, id est privari, et ipsum quo
quis privatur, id est ipsa privatio. Quod si distat is qui habet
eo ipso quod est habitum habere, distat et is qui privatur eo
quod est privari. Quod si etiam distat quod est habere habitum
 illo ipso habitu qui habetur. Distat necessario id quod
est privari illa ipsa scilicet privatione qua quisque privatur.
Quare neque id quod sub habitu est habitus appellari potest,
neque id quod sub privatione privatio. Recte igitur dictum est
habitum habere non esse habitum, privarique non esse privationem:
cui rei aliqua quaedam validior vis argumentationis adiungitur,
quam Aristoteles ita pronuntiat.

Si idem inquit esset caecitas quod est esse caecum, de quocunque
caecum esse diceretur, de eo quoque caecitas praedicaretur, sed
caecum dicimus esse hominem, caecitatem vero ipsum hominem nullus
dicit: quare quoniam in utrisque diversa est praedicatio, et de
quo caecitas dicitur, non de eo dicitur caecum, rursumque de quo
caecum esse praedicatur, is caecitas dici non potest, non est
dubium quin aliud sit caecum esse quam caecitas, id est
privationem esse aliud quam privari: sed quamvis distent, aequali
tamen oppositionis vice funguntur, quod ipse loquitur sic.


Aequa namque proportione sibi privatio atque habitus opponuntur,
et ea quae sub privatione habituque clauduntur. Cur enim si
privatio atque habitus, id est visus et caecitas sibi sunt
opposita, non etiam videre atque esse caecum eodem modo invicem
sibimet opponantur. Quare quanquam haec distent, tamen modus in
his oppositionis aequalis est.



Ad quartam oppositionis speciem transitum fecit, quae secundum
affirmationem negationemque dicitur. Affirmatio autem est quae
aliquam rem alicui quadam participatione coniungit. Negatio vero
quae aliquam rem ab aliqua re quadam separatione disiungit, ut
est Omnis homo est animal, animal enim ad hominem haec oratio
iungit. Participat enim homo proprio genere, scilicet animal,
negatio vero, homo lapis non est. Disiungit enim naturam lapidis
ab humanitate qui negat, sed multa de his in lib. de
Interpretatione dicenda sunt. Quare plenior horum disputatio in
tempus aliud differatur. Aristoteles vero simplicissime et pene
incuriose propter eos qui instituuntur diffinitiones
affirmationis negationisque signavit, dicens negationem
affirmationemque, affirmativas  esse negativasque
orationes. Quod si examinatius ac subtilius definisset,
affirmationem per affirmativam orationem non diffiniret. Nam si
dubium est quid sit affirmatio, nihilo magis clarum atque
perspicuum est quid sit affirmativa oratio. Idcirco quod si quis
nescit quid sit affirmatio, idem sine dubio nesciturus est quid
oratio sit affirmativa. Sed idcirco hic indulgentius terminavit,
quod in libro Περὶ ἑρμενείας utriusque veram plenamque vim
diffinitionis aptavit. Eadem quoque in his ratio est quae sunt
sub affirmatione et negatione, quae in his quae sub privatione
atque habitu ponebantur, nam sicut non est idem habitus atque
privatio quod habere habitum atque privari, ita non idem est
affirmationem et negationem esse quod est sub affirmatione et
negatione. Affirmatio est, verbi gratia, sedet Socrates, negatio
vero, non sedet Socrates. Sub affirmatione autem hoc ipsum sedere
Socratem, id est hoc quod sub affirmatione dicit facere. Sub
negatione vero non sedere Socratem, id est non facere id quod
negatio submovet. Hoc autem ita probatur, quod omnis affirmatio
omnisque negatio orationes sunt, sicut eorum supradicta
diffinitio determinatioque monstravit. Sedere autem et non
sedere, id est facere et non facere, orationes non sunt, quod si
affirmatio et negatio orationes sunt, dicitur id quod sub
affirmatione et negatione est, ea ipsa affirmatione et negatione
distare. Sed in hoc servant illam quoque similitudinem, quod ea
ipsa sibi sunt opposita, quae secundum affirmationem
negationemque dicuntur. Sicut enim ipsa affirmatio quae dicit,
sedet Socrates, et quae dicit, non sedet Socrates, ita quoque
idipsum quod est sedere Socratem, et non sedere, certa ratione
similitudinis opponuntur. Sed quoniam quatuor species
oppositionis dictae sunt, nunc Aristotelis vestigia persequentes,
earum differentias colligamus, quae sunt numero sex: nam si quae
res sint quatuor, easque differre a se ac distare volumus, sex
solas differentias invenimus. Cum enim primam differre a secunda
ac tertia atque quarta ponimus, tres sunt differentiae. Item
secundam rem a prima re differre ostendere atque demonstrare
superfluum est. Cum enim primae rei ad secundam distantiam
colligeremus, quid secunda distaret a prima docuimus. Relicta
igitur primae ad secundam rem differentia, secundae et tertiae,
item secundae quartaeque differentiae monstrabuntur, quae sunt
duae, quae tribus superioribus iunctae quinque solas efficiunt.
Restat tertiae rei quartaeque distantia. Nam primae ad secundam
atque tertiam demonstrata est discrepantia, cum prima a secunda
distaret, atque eodem modo a tertia monstrabamus. Id his probatur
exemplis. Nam cum oppositio ea quae est secundum ad aliquid, ab
his oppositionibus quae sunt secundum contrarietatem, privationem
atque habitum, atque affirmationem et negationem, distare
proponitur, tres sunt differentiae. Cum vero ea quae secundum
privationem atque habitum oppositio est, a contrariis et ab
affirmatione negationeque discrepat,  duae sunt
differentiae, quae iunctae superioribus quinque perficiunt.
Idcirco enim quid distaret habitus atque privatio, ea oppositione
quae relativa est praetermisimus, quoniam prius monstravimus
quid relativa oppositio ab habitu privationeque differret; non
est enim dubium aequam esse in utrisque differentiam, cum una ab
alia discrepaverit. Restat una sola differentia, quae est
contrariorum ad affirmationem scilicet et negationem;
praetermissa namque est contrariorum differentia, de relativa
scilicet et secundum habitum privationemque oppositione, quid
haec superius a contrarietate distaret, monstratum est. Quare
quoniam quot sunt horum differentiae cognitum est, ad sequentis
operis ordinem veniamus.


Et caetera quidem quae sunt differentia perspicue superius in
contrariorum differentia relativa oppositione ante praemissa
sunt. Vnam namque differentiam contrariorum relativorumque dixit
esse, quod contraria non ita ut ea quae sunt ad aliquid
converterentur. Neque enim quis pronuntiat malitiam bonitatis
esse malitiam, neque bonitatem malitiae esse bonitatem, velut
filium patris esse filium, rursusque patrem filii patrem. Eadem
quoque et in his quae secundum privationem habitumque redduntur,
dicitur differentia. Nam sicut ea quae sunt ad aliquid opposita,
adversum semetipsa redduntur, et omnia ad opposita praedicantur,
non eodem modo in habitu atque privatione est. Nullus enim dicit
caecitatis esse visum, nec rursus visus esse caecitatem. Quocirca
si ea quae sunt relativa ad opposita praedicantur, conversimque
dicuntur (cum enim sit oppositus filio pater, pater filii
dicitur, scilicet ad oppositum, rursusque convertitur ut patris
filius appelletur) quoniam hoc in his quae sunt secundum
privationem et habitum non dicitur. Neque enim cum sit visus
oppositus caecitati, secundum privationem atque habitum dicitur
visus caecitatis, id est nunquam secundum hanc oppositionem
aliquid oppositi praedicatur neque convertitur, neque enim
dicitur caecitas visus, recte privatio atque habitus non in eadem
qua relativa, sed in alia specie numerata sunt.


Prolixitatem textus idcirco contraxi quod et ea ipsa quae
dicuntur supra iam dicta sunt, nec longior ordo possit aliquod
creare fastidium, quod nos hac textus divisione seiunximus. Et
prius quidem proponit ante oculos omnes inter se contrariorum
differentias, quas ipse quantum potero brevissime commemorabo;
ait enim contrariorum quae mediis carent semper alterum inesse ei
quod illas contrarietates suscipere potest, ut aegritudo et
sanitas, quoniam semper in animalis corpore reperitur, et ea sine
ullo est adversus suum contrarium medio. Idcirco omne corpus
animalis semper aut aegrotat, aut sanum est, et semper alterum
aut sanitatis aut aegritudinis inest ei quod has suscipit
contrarietates. Eorum vero contrariorum quae habent aliquam
medietatem, non necesse est semper alterum inesse ei cui
accidunt, ut album atque nigrum, cum sint utraque contraria,
quoniam habent aliquam medietatem, ut rubrum, veniunt autem
semper in corpora, non necesse est omne corpus fieri, aut album
aut nigrum, quoniam potest aliquando contingere ut illa eorum
medietas corpori cuilibet eveniat. Atque hoc ita est in iis quae
medio non carent, quae ipsa mediata vocamus, exceptis his quibus
una contrarietas est insita per naturam, ut nix alba est, ignis
calidus. In his enim unam semper necesse est evenire non aliam,
nec utrumlibet, sed diffinite unam. Id enim non venit in ignem,
ut aliquando sit calidum, aliquando frigidum, aliquando vero quod
horum medietas est tepidum, sed semper naturali calore
succenditur; nec nix aliquando fit nigra, nec rursus rubea, nec
ullis aliis coloribus permutatur, sed solum semper alba est. Cum
haec ita sint, ea quae secundum habitum privationemque
opponuntur, si et ab his contrariis distare monstrata sint quae
mediis carent, et ab his quae intra se quamdam medietatem
qualitatis includunt, et ab his quoque quae, cum mediata
 sint, tamen diffinite alicui insunt, perfecte
monstratum est ea quae secundum habitum et privationem sunt a
contrariis discrepare. Quare quid distent Aristotele teneamus
auctore.


Dat primo differentias quibus ea quae sunt secundum habitum et
privationem opposita, ab iis quae sunt immediata contrariis
distent. In his enim contrariis quae medium non habent, semper
necesse est ipsorum alterum inesse ei quod his ipsis subiectum
est. In habitu vero et privatione non ita est. Non enim semper
quaelibet res aut habitum habet aut privationem, sed est tempus
quando utrumque non habeat, ut catuli quibus nondum per naturam
oculi patent. Illos enim nec habere habitum dicimus, quoniam non
vident, nec privatos visu, quoniam parvuli adhuc visum per
naturam habere non possunt. Igitur horum quae sibi secundum
privationem habitumque sunt opposita, non semper alterum subiecto
inest eorum. Sed eorum quae sunt contraria immediata, id est
medio carentia, semper alterum susceptibili inest. Distat igitur
ea quae secundum habitum et privationem est oppositio, iis quae
secundum contraria putantur opponi. Sed quoniam sunt quaedam
contraria quae insunt alicui per naturam, ut nivi album, igni
calidum, corvo nigrum, etiam ab his discrepat oppositio
privationis et habitus. Ea enim quae per naturam insunt,
diffinita sunt, et nullo modo permutantur, ut est album nivi. Non
enim nix aut alba aut nigra est, sed tantum alba, et corvus non
aut albus aut niger, sed solum niger. In privatione vero et
habitu una res esse non potest diffinita, sed semper aut privatio
contingit, aut habitus, et hoc est quod ait, et horum non
diffinite alterum, sed aut hoc, aut illud. Neque enim necesse est
aut caecum esse, aut habentem visum diffinite subaudiendum est,
catulus enim qui per naturam nondum videt, aut habitum habiturus
est, id est visum, aut eo privandus est, ut sit caecus, sed non
diffinite unum, sed aut hoc aut illud indiffinite contingit.
Distat igitur haec oppositio his contrariis quae aliquibus per
naturam immutabiliter accidunt. Restat igitur ut his 
contrariis quae mediata sunt hanc oppositionem differre doceamus.
In illis enim non semper necesse erit contraria inesse subiecto,
idcirco quod eorum medietates possint subiectis evenire
substantiis, ut album vel nigrum quod non est alicui per naturam,
sed tantum secundum accidens. Possunt enim utraque non esse in
corporibus, quoniam his vel rubrum vel pallidum, quae sunt eorum
medietates eveniunt. In privatione vero id et habitu non est.
Quando enim poterit per naturam habere habitum, utrisque quae ea
suscipiunt, carere non possunt. Catulus enim cum per naturam
videre potuerit, aut habitum habere dicitur, et est videns, aut
privationem, si fuerit caecus. Ita semper ab eo tempore quo illi
per naturam utrumlibet habere concessum est, alterutrum
retinebit, id est aut privationem retinebit, aut habitum.
Quocirca si in his contrariis quae medio non carent, potest fieri
ut utraque contraria in subiecto non sint, in privatione vero et
habitu ab eo tempore quo per naturam potest utrumque retinere,
fieri non potest nisi eorum habeat alterum, distant haec quoque
mediata ab his quae secundum vim privationis atque habitus
opponuntur. Sed ante monstratum est et his contrariis quae per
naturam essent, et iis quae medio carerent, hanc oppositionem
esse dissimilem. Recte igitur positum est privationis atque
habitus oppositionem ab his quae opponuntur ut contraria,
discrepare.



Aliam rursus contrariorum et huius oppositionis quae secundum
habitum privationemque dicitur, discrepantiam ponit. Ea enim quae
contraria sunt, possunt in alterna variatis vicibus permutari.
Quod enim calidum est potest effici frigidum, rursusqua quod
trigidum est potest in caloris verti qualitatem. His tamen (ut
dictum est) solis exceptis, quibus una quaelibet res contrariorum
naturaliter insita est, in his enim solis fieri non potest
alterna mutatio: in his vero quae accidenter et non per naturam
subiectis  eveniunt, fit semper in contraria permutatio,
ut ex sano aegrum, ex aegro rursus sanum corpus efficitur
animalis. Iam vero illud verum est, ex bono proclivior semper
semita videtur ad malum, et facillima esse ex probitate ad
malitiam permutatio, quod Terentiano docetur exemplo: A labore
proclivem ad libidinem. Sed quanquam difficilis sit transitus ad
virtutes a turpitudine vitiorum, Aristoteles tamen fieri posse
hunc transitum confirmat. Huius enim philosophi sententia est,
virtutes non esse scientias, ut Socrates ait, neque ut Stoici
naturaliter eas esse, sed discibiles, et per quamdam boni
consuetudinem hominum mentibus inseri. Atque ideo si quis sit
quibuslibet prioribus vitiis obnoxius, si eum melior sermo
susceperit, et sapientium consuetudine confabulationeque comatur,
aliquid ex ante actis vitiorum illecebris emendabitur, et sese
aliquantulum exuet, et paululum liberior ad meliora procedet. Ita
ut sit primo quidem minus malus, post vero non malus, deinde iam
iamque aliquantulum bonus. Cui si huiusmodi intensio
frequentissime fiat, nec parvitate temporis praeveniatur, aut ei
terminus mortis offecerit, non est dubium illum ex pessimo per
probas consuetudines confabulationesque sapientum, in perfectam
virtutis habitudinem permutari. Est igitur ex bono in malum, et
ex malo in bonum rursus permutatio, atque hoc quidem fit in
contrariis. In habitu vero et privatione non fit, est namque
permutatio, sed haec una tantum, nulla ratione sese convertens;
ait enim: Ab habitu ad privationem permutatio, a privatione vero
ad habitum impossibile est. Et hoc planissime docet exemplis.
Quis enim unquam ex caeco factus est videns? Quis aliquando
calvus crinitus efficitur? Cui amissis aetate dentibus rursus
alii procreantur? Quare si in contrariis fit alterna mutatio, in
privatione vero atque habitu non fit, distat haec oppositio ab ea
scilicet oppositione quae fit secundum contrarias qualitates.

Expositis his differentiis quibus vel contrariis relativa, vel
privatio et habitus relativis, vel rursus privatio et habitus
contrariis discreparent, nunc sequitur quid his omnibus secundum
affirmationem negationemque opposita distent, et dat signum
proprium  affirmationis et negationis, ut eas semper
quaeramus agnoscere, ut si qua sint quae hoc signo minime
teneantur, illa ab affirmationis negationisque oppositione
differre dicamus. In affirmatione enim et negatione fieri negatio
non potest, ut si affirmatio vera sit, statim falsa negatio non
sit; si negatio vera, affirmatio mendacii nota carere possit, ut
si quis dicat, Socrates ambulat, Socrates non ambulat. Si verum
est Socratem ambulare, falsum est non ambulare, et rursus si
verum est non ambulare, falsum est ambulare. Hanc autem veri
falsique divisionem nullus unquam in aliis oppositionibus poterit
invenire. Nam in his quae sunt ad aliquid non solum non est
necesse oppositionem ipsam sibi verum falsumque dividere, sed in
his nulla omnino neque veritas, neque falsitas invenitur. Si quis
enim dicat hoc tantum, pater, vel rursus, filius, neque verum
aliquid neque falsum pronuntiat. Et in contrariis quoque idem
est, nam cum bono malum sit contrarium, si quis nominet bonum, et
si quis rursus simpliciter pronuntiet malum, nulla in hac
praedicatione neque falsitas, neque veritas est. Eodem quoque se
modo habet etiam in his quae secundum habitum privationemque
dicuntur. Similiter enim nihil neque verum, neque falsum est, si
quis visum nominet vel caecitatem, hoc autem idcirco evenit, quia
omnia, quaecunque sunt, in quibus aut falsitas, aut veritas
invenitur, secundum aliquam complexionem dicuntur. Ea vero quae
simpliciter proferuntur, veri atque falsi prolatione carent, ut
ipse ait, cum in principio omnia praedicamenta numeraret, dicens
singula eorum quae essent dicta in nulla affirmatione dici,
quadam vero complexione inter se horum praedicamentorum veritatem
falsitatemque gigni, de quibus Aristoteles edocuit praeter
complexionem aliquam in sermonibus veritatem falsitatemque
inveniri non posse. Si quidem exemplo quoque hoc manifestum est.
Si enim dixero, Socrates homo est, aut verum aut falsum est. Quod
si hoc tantum dicam Socrates, aut rursus, homo, nihil in eo
neque veritatis neque falsitatis est. Quocirca quoniam omnis
affirmatio cum complexione profertur, potest in ea, aut veritas,
aut falsitas inveniri. Ea vero quae sunt ad aliquid simpliciter
et sine ulla complexione dicuntur. Similiter autem et contraria,
et ea quae sunt secundum habitum privationemque sibimet opposita,
ut est pater filius, bonum malum, visus caecitas, quae quoniam
sine complexione dicuntur (ubi autem complexio non est, illic nec
falsitas neque veritas est. In affirmationibus vero solis et
negationibus quae secundum complexionem dicuntur, aut veritas,
aut falsitas reperitur), secundum affirmationem et negationem
oppositio a cunctis aliis superioribus distat.


Quoniam videntur quaedam contraria secundum complexionem dici, in
quibus aut falsitas reperitur aut veritas, sed neque ut
affirmatio sit neque ut negatio, de his quoque dicit, quid
distent his complexionibus, quae secundum affirmationem
negationemque dicuntur. Nam sicut aegritudo est contraria
sanitati, ita quoque aegrotum esse Socratem, ei quod est sanum
esse contrarium est. Oratio quoque quae dicit Socrates sanus est,
contraria est ei quae pronuntiat Socrates aegrotat. In his ergo
et veritas invenitur et falsitas. Quod igitur haec distant ea
oppositione quae secundum vim affirmationis aut negationis
opponitur, hoc scilicet quod subsistente re, de qua utraque
dicuntur, utrumlibet eorum verum est, si tamen ea contraria
praedicantur, quae mediis carent, nam vivente et subsistente
Socrate, quoniam aegritudo et sanitas immediata contraria sunt,
si quis de Socrate dicat: Socrates sanus est, rursusque alius
pronuntiet: Socrates aegrotat, unam veram, unam falsam esse
necesse est. Socrates enim vivens aut aegrotat aut sanus est, et
si verum est eum aegrotare, sanum esse falsum est, et si falsum
est aegrotare, sanum esse verum est; si vero Socrates ipse non
subsistat neque omnino sit, utrumque de eo falsum est dicere,
quoniam aegrotat et sanus est. Qui enim omnino non est, neque
omnino poterit aegrotus esse nec sanus. Ergo in contrariis
subsistente re de qua praedicantur, semper una praedicatio vera
est, alia falsa, in his scilicet contrariis quae secundum
complexionem dicuntur et carent medio. Non subsistente autem re,
contrarietates utraeque sunt falsae. Illa vero quae secundum
privationem habitumque dicuntur, si cum complexione praedicentur,
et subsistat res, non necesse est aliam veram esse, aliam
falsam, et cum res omnino non sit, utraeque sunt falsae. Socrates
enim cum sit iam in suae matris alvo, et nondum sit genitus in
lucem quidem editus non est, ipse tamen est atque vivit, sed tunc
neque videns est neque caecus, et videns quidem non est; quoniam
nondum in lucem est editus. Caecus vero idcirco non dicitur,
quoniam adhuc videre non poterat. Ergo cum sit atque subsistat
res de qua habitus et privatio praedicantur, potest fieri ut de
ea falsa utraque praedicentur; si vero res de qua dicitur non
sit, omnino utrasque falsas esse necesse est, ut cum Socrates
omnino non est, falsum est eum dicere vel videntem  esse
vel caecum. Ille enim videt atque caecus est qui vivit atque
subsistit, cum vero de quo dicitur non sit omnino, utraque de eo
falso dicuntur. In catulis quoque idem est, nam cum iam sunt
editi, subsistunt quidem; sed neque caeci sunt neque videntes,
quia nondum per naturam visum habere potuerunt. Sin vero omnino
non sint, rursus falsum est de his utrumque praedicari. In
affirmatione vero et negatione non ita est, ut ipse pronuntiat.


In affirmatione, inquit, et negatione sive res subiecta
subsistat, sive non sit omnino, semper in una veritas, in alia
falsitas inveniuntur. Non esse enim idem dicere aegrotare aliquem
quod non esse sanum, nec idem caecum esse quod non videre
perspicacissime docet. Nam qui aegrotat nisi subsistat non potest
aegrotare. Non esse autem sanum, non ita est, nam etiamsi non
sit omnino aliquis, potest de eo qui non est haec negatio
praedicari. Quod enim omnino non est, sanum esse non potest, quod
sanum esse non potest non est utique sanum. Eodem quoque modo
est et de caecitate et de visu, neque enim idem est dicere caecum
esse aliquem quod non videre: qui enim caecus est, subsistit
vivitque, ut sit caecus, non videre vero etiam de omnino non
subsistente dici potest. Qui enim non subsistit omnino videre non
potest, et qui videre non potest non videt. Quocirca in
affirmatione et negatione sive sit de quo dicitur, sive non sit,
una semper vera est, altera falsa. Nam cum sit Socrates et vivat,
si de eo verum est dicere, quoniam videt, falsum est dicere,
quoniam non videt, et si de eo verum est dicere, quoniam sanus
est, falsum est dicere de eo quoniam non est sanus. Si negationes
verae sunt, falsae sunt affirmationes. Si vero res subiecta non
subsistat omnino, de ea quidem affirmatio falsa est, negatio
semper vera. Nostro enim tempore cum Socrates non est neque
subsistit, si quis dicat Socrates videt, et alius dicat Socrates
non videt, falsum quidem est de eo dicere, quoniam videt, verum
autem quoniam non videt. Qui enim omnino non est, videre non
potest, qui videre non potest, non videt. Ita firmum
immutabileque semper manet in affirmationibus et negationibus
alteram semper veram, alteram falsam in praedicatione constitui.
Quocirca quoniam in contrariis et in iis quae secundum
privationem habitumque sunt, si cum complexione utraque dicantur
de re non subsistente, falsa sunt utraque quae praedicantur. Cum
hoc idem in affirmationibus et negationibus non sit, omnes
caeterae oppositiones ab affirmatione et negatione dissentiunt.
Monstratae sunt igitur oppositiones  quatuor et sex
differentiae: una quidem contrariorum et eius quae est ad
aliquid; secunda contrariorum et eorum quae sunt secundum habitum
et privationem; tertia contrariorum et eius oppositionis quae
est secundum affirmationem et negationem; quarta relativorum et
eius quae est secundum habitum et privationem; quinta relativorum
et eius quae est affirmationis et negationis; sexta privationis
et habitus ad negationem et affirmationem. Sed post has
oppositionum differentias quaedam de contrariis ad multas
proficientia quaestiones ab Aristotele traduntur.

Hoc loco monstratur quod omne bonum semper malo contrarium est,
non autem omni malo semper bonum, nam quodcunque fuerit bonum,
solum illi malum contrarium est, malo autem et bonum potest esse
contrarium et malum. Sanitati enim quae bona est, aegritudo quae
est mala, contraria est. Rursus felicitati quae est bona,
infelicitas quae ipsa quoque est mala, contraria est. Est autem
invenire malum quod duas habet contrarietates, boni scilicet et
alterius mali. Nam cum ea sunt contraria quae a se plurimum
distent, cum sit timiditas habitus animi pessimus, duas habet
contrarietates, temeritatem scilicet et fortitudinem, nam qui
omnia timet et est timidus, et qui nihil timet omnino in quo est
temeritas, longe a sese distant et discrepant, quocirca sibi
contraria sunt, cum utraque sint mala. Rursus quoniam bonum malo
contrarium, et fortitudo bona est, timiditas mala erit, et erit
fortitudini contraria oppositaque timiditas. Duae igitur
contrarietates opponuntur timiditati, temeritas et fortitudo; sed
temeritas contraria est secundum longissimam distantiam
quantitatemque discrepantis habitus atque contrarii. Timiditas
vero fortitudini videtur opposita, secundum qualitatem bonitatis
atque malitiae. Quare sufficienter est demonstratum bona semper
malis esse contraria, mala vero etiam malis. Inductio autem est
singulorum exemplorum collectio, et ad universalem per ea
cognitionem collectionemque reductio, ut si quis dicat qui
musicam novit musicus est, et ab ea denominatur, et medicus qui
medicinam, rursus qui grammaticam grammaticus, et ex his singulis
rebus colligat universaliter, et quicunque aliquam artem novit
eiusdem denominatione signatur, ut a grammatica grammaticus, a
medicina medicus, et caetera huiusmodi. Quocirca hoc quod supra
diximus de contrariis, Aristoteles exemplorum planissima
inductione  firmavit. Illud quoque addidit mala posse
malis esse contraria, in paucissimis inveniri, semper autem mala
bonis esse contraria. Nam et in his ipsis in quibus mala malis
contraria sunt, inest tamen ut etiam simul bonis contraria esse
videantur, ut timiditas, quoniam temeritati contraria est, simul
est etiam fortitudini contraria. Sed non necesse est, ut
quodcunque malum bono est contrarium, mox etiam mali esse
contrarium, ut aegritudo sanitati quidem, quod est bonum
contraria est, alii vero malo contraria non est. Recte igitur
dictum est, malum malo contrarium in paucioribus inveniri.


Dictum est in relatione, quaedam relativa simul esse naturaliter,
ut cum sit filius, pater est, cum vero sit pater, sine filio
esse non posse. Quocirca simul semper sunt pater et filius, hoc
vero in contrariis non est. Ait enim non necesse est simul semper
esse contraria. Si enim nullus aegrotet et sint omnes sani, cum
sit sanitas, non erit aegritudo, et una contrarietate manente,
alia omnino non erit, ut si quis hoc idem dicat de cygnis, etenim
omnes cygni sunt albi, in cygnis nigredo non erit. Atque hoc
idem ad universalia referendum est. Nam si omnia quae sunt alba
sunt, omnino nigredo non erit. Tractum autem hoc videtur esse
sigillatim a partibus. Nam quod duo contraria in eodem uno
eodemque tempore esse non possunt, ut Socrates cum sanus est,
aegrotus non est, et cum sanus est, manente sanitate, non esse
poterit aegritudo. Et non erit necessarium uno contrario posito,
mox subsequi alterum. Nam si necesse esset uno contrario
constituto, mox aliud sequi, posset idem Socrates uno eodemque
tempore, et sanus esse et aeger, quod fieri non potest. Non est
igitur necesse cum sit una contrarietas mox aliam sequi. Quocirca
fieri potest ut cum unum contrarium sit, aliud non sit. Idque in
singularibus etiam necesse est, ut in eo quod est Socratem esse
sanum, non est Socratem aegrotare, quod Socratis sanitati est
contrarium Socrates enim quanquam contrariorum susceptibilis sit,
quoniam substantia est, tamen uno eodemque tempore contraria
utraque non suscipit.


Docet circa quae semper possint esse contraria. Ait enim circa
eas res quae aut genere eadem sint,  aut specie, ut est
corpus quidem animalis unum secundum genus, omnium enim animalium
unum genus est, et circa hoc aegritudo vel sanitas invenitur.
Similiter et circa corpus omne indiscrete, vel animalis vel
inanimati, albedo et nigredo est, quod, scilicet omne corpus et
ipsum secundum genus est unum, namque his genus est substantia.
Iustitia quoque et iniustitia in anima est. Omnis autem anima
quae iustitiam iniustitiamque suscipit, rationalis est, id est
hominis; sed omnes homines idem sunt secundum speciem, omnes
igitur animae eaedem secundum speciem sunt; iustitia ergo et
iniustitia circa easdem res secundum speciem reperiuntur.
Quocirca recte iam conclusum est, omnia contraria circa easdem
res vel secundum genus, vel secundum speciem inveniri.


Monstrat id quod reliquum est, id est ubi possunt semper
contraria vestigari, omnia enim quae sunt contraria, aut sub
eodem genere sunt, aut sub contrariis generibus, aut ipsa sunt
genera. Sub eodem genere sunt contraria, ut album et nigrum sub
uno genere, id est colore, color enim albedinis et nigredinis est
genus. Haec igtur sub uno sunt genere. Alia vero contraria in
contrariis generibus inveniuntur, ut iustitia et iniustitia.
Iustitiae enim genus est bonum, iniustitiae vero malum, malum
vero bono contrarium est, iustitia ergo et iniustitia sub
contrariis generibus sunt. Rursus alia ipsa sunt genera, ut bonum
et malum, utraque sunt genera sub se malorum bonorumque
positorum, et non hoc nunc dicitur quod bonitas et malitia nulli
alii generi subduntur, ponuntur enim sub qualitate. Sed
particularium bonorum et malorum non esse alia genera, nisi ipsum
bonum et malum generaliter. Recte igitur bonum et malum aliorum
particularium bonorum, malorumque genera sunt numerata. Quare
rectissime dictum est omnia contraria, aut sub eodem esse genere,
ut album et nigrum sub colore, aut in contrariis generibus, ut
iustitia atque iniustitia sub bono et malo, aut ipsa esse genera,
ut est ipsum bonum et malum, quae genera iustitiae atque
iniustitiae numerata sunt.

Postquam vero de oppositis disputationem quantum ad praesens
tempus attinebat explicavit, nunc quae priora dici possint, quae
posteriora disserit. Et ait, primo quidem et proprie, et quod in
usu prius  dicimus, hoc est quando aliquam rem alia res
tempore praecedit, et superat, et dum proprie loquimur secundum
temporis praecessionem, aliud antiquius dicimus, aliud senius.
Antiquius quidem in iis quae inanimata sunt, ut Porphyrio placet,
senius vero in iis quae anima non carent: ut si quis dicat
antiquius fuisse bellum Thebanorum atque Graecorum Troiae
excidio, idcirco quod tempore praecedat, filii namque ducum qui
Thebano periere praelio, Troiae praeliis interfuerunt, ut
Diomedes Tydaei filius, et Stenelus filius Capanei. Atque hoc
quidem ita, quoniam est et in rebus inanimatis quod antiquius
dicitur, ut cum dicimus antiquiorem esse dominationem regum in
civitate Romana, quam consulum et magistratuum. In rebus vero
animatis senius vocamus. Seniorem namque dicimus Pythagoram
Socrate, Socratem Aristotele, idcirco quod se temporibus
antecedant. Ergo prius alterum altero dicitur proprie secundum
tempus, prioris autem quatuor fuere distantiae, ut ipse
Aristoteles dicit, cum ait: Prius alterum altero dicitur
quadrupliciter. Easque sigillatim breviter enumerat, ad quas ipse
addidit quintam, quae priscis philosophis esset incognita. Et
quoniam de primo prioris modo dictum est, de secundo dicamus.


Secunda, inquit, significatio prioris est, quae non tempore
intelligitur, sed natura, et hoc ait a quo non convertitur
subsistendi consequentia. Nam si duae res ita sint oppositae, ut
si una sit, necesse sit esse aliam, et si alia sit, non necesse
sit esse aliam, illa prior est qua posita ut sit, non est aliam
esse necesse, et hoc quidem universaliter dictum est. Planius
vero his fiet exemplis. Binarius enim numerus et unitas eam
retinet naturam, ut si quis duo esse proponat, unum quoque esse
monstraverit, unum enim in ipsis duobus concluditur, nec praeter
duas unitates poterit esse binarius. Quocirca si quis binarium
numerum esse posuerit, unum quoque esse consequitur, idcirco
binarius ut sit indiget unitate. At vero si quis ponat esse
unitatem, nondum necesse est esse binarium. Ergo ab unitate
subsistendi consequentia non convertitur. Posita enim unitate
necesse non fuit binarii numeri subsequi quantitatem, idcirco
quod binario non indiget unitas, sicut indigens erat unitate
binarius. Quare prior est unitas binario: quod si ita est, et
quidquid ita fuerit, ut ab eo subsistendi consequentia non
convertatur, prius Aristotele auctore probabitur, ut in eo quod
est homo et animal. Cum dico hominem, mox dixi animal; cum animal
dixero, nihil adhuc de homine dictum est. Omnis enim homo animal
est, non omne animal homo.


Ponit tertiam prioris significationem, ut in geometria priora
sunt, inquit, elementa descriptionibus. Elementa vero ait quos
terminos appellamus, id est ubi quid punctum sit, quid linea,
quid figura praedicitur. His enim cognitis et fideliter animo
apprehensis, postea omnes geometriae descriptiones fiunt, quae
problemata et theoremata nuncupantur. Ergo quoniam prius
discuntur elementa, post ad descriptiones est transitus, priora
sunt elementa descriptionibus, ordine scilicet, quoniam ut
descriptio possit intelligi, prius elementa traduntur, et in
grammatica quoque prius singulae traduntur litterae quam quae ex
his syllabae coniunguntur, quocirca ipso quoque ordine priores
sunt syllabis. Rhetores vero non saepe a narratione, sed ab
exordio agere causas incipiunt, ideo quod exordia narrationibus
priora sunt ordine, quare tertius modus prioris iste est qui
secundum nexum cuiusdam ordinis in qualibet arte est constitutus.


Dicit prius videri, quod neque secundum tempus aliquoties, neque
secundum subsistendi consequentiam, nec secundum ordinem sit, sed
quodcunque pretiosius fuerit, prius esse videatur, ut sol, luna
prior est, et anima corpore, et animus anima. Hoc vero tali
argumento probat, quod hi qui aliquos venerantur, et
honorabiliores existimant, dicant eos apud se esse priores, et hi
qui in rebus publicis plurimum possunt, priores dicuntur ab his
qui eos maxime venerantur. Sed ut ipse ait, alienissimus est a
significatione prioris hic quartus qui nunc est dictus modus,
etenim de his melius dici potest, ut dicantur venerabiliores et
honorabiles, ut vero priores dicantur, abusio potius quam ulla
proprietas est. Quintus modus quem ipse addidit huiusmodi est.


Novimus quasdam res in praedicatione posse converti. Quod si una
earum quae convertuntur alteri causa est, et veluti naturalem
subsistentiam subministrat, illa naturaliter prius esse
perhibetur. Ipse autem aptissimo quod proposuit affirmavit
exemplo. Nam si est aliqua res, verum est de ea dicere, quoniam
est. Rursus si de ea verum est dicere quoniam est, illam ipsam
rem esse necesse est: ut quoniam est homo, verum est dicere
quoniam est homo. Quod si verum est dicere quoniam est homo,
nulla est dubitatio quin homo sit. Ergo quoniam duo haec sibimet
convertuntur, respiciamus nunc quae sit harum causa alteri, ut
subsistere valeat, atque ut esse possit. Video autem rem dicto
vero subsistentiae dare principium, nam quia homo est, idcirco
verum est dicere de eo quoniam est, sed non idcirco homo est,
quoniam de eo vere dici potest, quoniam est. Res enim ut veritas
adsit, dicto principium est, sed non ut res subsistat, vero
efficitur dicto. Quocirca prius est, esse hominem, posterius,
verum de eo esse dictum. Idcirco quoniam quamvis convertantur,
tamen una harum rerum alteri subsistendi causa est. Ait enim id
esse prius inter ea quae convertuntur secundum essentiae
consequentiam, quod alterius quomodolibet causa est. Vt in hoc
ipso sermone de homine, convertuntur utraque quidem, sed homo ut
sit sermo verus, causa est atque principium. Quod Aristoteles ita
ait: Est autem verus sermo nullo modo causa subsistendi rem. Res
autem videtur quodammodo causa esse ut sermo verus sit. Neque
enim idcirco res est, quoniam sermo est, sed idcirco verus est
sermo, quoniam res ipsa subsistit. Quocirca quinque hi prioris
modi sunt, quorum superius quatuor dixit, secundum tempus,
scilicet secundum id quod non convertitur ad subsistendi
consequentiam, secundum ordinem, secundum reverentiam, et
secundum conversionem, cum altera res alii subsistendi causa est.
Sed quoniam de priori dictum est. Nunc de his quae simul sunt
incipit.


Cum de prioribus disputaret, illa propria priora esse
contenderat, quae secundum vim praecedentis temporis dicerentur,
quare cum de his quae simul sunt disputat, idem revocat, et
recte. Nam si maximum modum prioris solum efficiet tempus, cur
quoque non simul editam naturam tempus efficiet? Ait ergo, et
simpliciter et proprie dici simul esse ea, quae unius temporis
ortu prolata sint, ut si illa sint antiquiora atque priora,
quaecunque non aequali, sed praecedenti tempore proferuntur, quae
se temporibus non praecedunt, rectissime simul esse ponuntur.
 Quae enim uno tempore edita atque prolata sunt, illa
secundum tempus simul esse dicuntur, id est simul naturale
principium substantiamque sortita, atque haec quidem secundum
tempus simul esse dicuntur. Secundum naturam vero simul esse
perhibentur, quaecunque invicem ad se convertuntur, cum altera
res alteri subsistendi, neque causa sit, neque principium, ut
sunt huiusmodi, duplum et medium: nam cum sit duplum, medium est;
cum rursus sit medium, duplum est. Servus quoque et dominus
eodem modo sunt, filius quoque et pater. Haec enim quaecunque
illata quidem inferunt alia, sublata vero auferunt simul, sibimet
semper invicem convertuntur: nam si dicam patrem, filium quoque
intelligi necesse est; si dixero filium, pater mox sub
intelligentiam cadit. Quod si alterum sustulero, utraque perimo:
nam si tollam filium, pater non est; si patrem abstulero, filium
quoque perire necesse est. Atque haec ita sibimetipsa
convertuntur, ut tamen altera res alteri causa penitus non sit:
nam quoniam pater filio in praedicatione convertitur manifestum
est, sed neque pater filio causa est ut sit, nec filius patri,
hoc autem huiusmodi est. Si Aeneas habuit Ascanium filium, non
dicimus, quoniam non fuit Aeneas causa ut esset Ascanius, sed non
fuit pater causa ut esset filius. Nam quod dico Ascanius,
quaedam propria substantia est, quod dico filius, esse non
potest, nisi ad aliquid referatur, et cum Aeneam nomino,
substantiam dixi, si patrem appello, nulla ratione constat, nisi
ad filium referatur. Igitur causa fuit Aeneas ut esset Ascanius,
sed non est causa pater ut esset filius. Pater namque tunc fit
cum filius fuerit. Quod si haec tempore ipso priora non sunt,
causa autem cuiuslibet rei prior est quam illa cuius causa est,
ut oriatur, nulla dubitatio est, quin pater atque filius, quae
utraeque praedicationes aequales sunt tempore, neutra neutri
causa sit, cum tamen substantiae ipsae sibi ut sint, causa sint
praedicationis. Nec ullo modo simile debet videri ei quod paulo
ante dictum est de homine, esse verum de eo sermonem, scilicet
quoniam est. Illic enim cum res esset, tunc poterat esse verus de
ea sermo. Prius enim est ut sit aliquid, post vero ut de eo
verum aliquid esse dicatur. Nunc vero non ita est, ut prius
aliquis sit pater, post vero filius. Mox enim ut pater est,
filium esse necesse est, mox ut est filius, patris sine dubio
praedicatio consequitur, quemadmodum ergo iste modus fit, qui
scilicet simul secundum naturam est, Aristoteles ita pronuntiat.


In his quae ita priora esse dicebantur, ut converterentur,
quamvis secundum essentiam eorum consequentia esset, tamen quia
in his alia res alii causa atque principium est, hoc erat quod
una prior esse  videretur, ea quidem cuius causa erat.
Quod distat ab iis quae convertuntur, et se invicem auferunt,
quae cum neutra neutri causa sit, et tamen convertuntur, digne
simul naturaliter esse perhibentur.

Tertium modum eorum quae simul sunt hunc addidit, illa quoque
simul esse, quae aequali divisione sub genere ponantur, ut si
ponat quis animal genus hominis et equi, hominem vero et equum a
genere, id est ab animali dividat, homo vero et equus quoniam sub
eodem genere sunt, simul esse natura dicuntur. Et conveniens
regula est in omnibus quibuscunque generibus; cum enim specierum
divisiones fiunt, illic species natura simul sunt, et si sub his
ipsis speciebus quaedam alia ponantur, inter se etiam ipsa simul
esse natura dicuntur. Dividatur enim genus, id est animal in
volatile atque gressibile, et quoniam sunt sub eodem genere,
simul natura sunt. Et si quid horum in subiectas partes
speciesque solvatur, ut volatile quidem in his avibus quae
seminibus vescuntur, et in iis quae carnibus, et in his quae
herbis, hae tres species rursus, quae sub volatili sunt, simul
esse naturaliter appellantur, quod Aristoteles ita dicit.


Atque idcirco fieri non potest ut genus habeat unam speciem. Nam
si quaecunque sub genere sunt, simul sunt. Simul autem nisi plura
esse non possunt, genus igitur sub se unam speciem habere non
potest. Si enim una fuerit, fieri non potest ut simul esse
dicatur, quia illud est, quod sub eodem genere quaedam res solent
quae simul sint naturaliter inveniri. Sed haec de speciebus.
Genera autem semper priora sunt, non enim convertuntur secundum
subsistentiae consequentiam. Prioris unus modus est secundum quem
illa priora esse dicerentur quaecunque ad subsistendum nullo
modo converterentur, quod hoc idem in generibus cadit. Genera
enim non convertuntur ad subsistentiae consequentiam hoc modo.
Sit enim animal genus, homo vero species. Cum vero dico hominem
esse, animal quoque esse  consequitur. Si animal dixero,
ad hominem subsistentiae consequentia non convertitur. Potest
enim esse animal, non tamen homo. Quocirca ab animali ad hominem
non convertitur subsistentiae consequentia. Quod si posito homine
animal constat, animali vero nominato non est necesse hominem
esse, animal est prius homine. Illa quoque priorum descriptio
est, quod ea quae sunt priora sublata quidem auferunt, illata non
inferunt. Animal enim sublatum secum quoque hominem tollet,
illatum vero ut dicatur esse animal, non secum statim hominem
infert. Posteriora vero e diverso sunt. Illata enim simul
inferunt, sublata non auferunt. Dictus quidem homo, simul secum
animal infert, omnis namque homo animal est. Quod si homo
substantialiter auferatur, non est necesse animal quoque auferri,
quod hoc nomen animalis in pluribus speciebus valet aptari. Quod
si ita contingit, sublato homine permanebit animal. Quocirca
concludit tres esse species eorum quae simul sunt secundum
tempus, secundum naturam cum utraque ita convertuntur, ut neutra
neutri causa sit. Tertium genus est secundum eamdem sub eodem
genere divisionem. Quoniam in faciendo atque patiendo inerat
quidam motus, facere autem et pati praedicamentis adiunxerat,
idcirco nunc de motibus tractat, et sex numero esse pronuntiat.


In physicis Aristoteles motus species alia ratione partitus est.
Ait enim aliud esse permutationem, aliud motum, et permutationis
quidem duas esse species ait generationem et corruptionem. Motus
vero tres secundum quantitatem, secundum qualitatem, secundum
locum. Igitur, quoniam hic liber ad introductionem quodam modo
factus est, noluit nimis divisionis attenuare rationem, ne
ingredientium animos subtiliori divisione confunderet: facit
igitur divisionem motus hoc modo. Est enim una species motus
secundum substantiam, alia secundum quantitatem, alia secundum
qualitatem, alia secundum locum. Et secundum substantiam quidem
est generatio et corruptio, haec enim utraque in substantia
fiunt. Nam et secundum substantiam generatur aliquid, et secundum
substantiam corrumpitur. Secundum quantitatem vero, ut crementum
et diminutio. Etenim secundum quantitatem vel aucta crevisse,
vel detracta diminuta esse dicuntur. Secundum qualitatem vero
quae dicitur commutatio, secundum aliquas scilicet passiones,
quas qualitates esse manifestum est. Secundum locum vero, ut
intus in longitudinem, vel in curvaturam flexus; et intus quidem
in longitudinem est ut a sursum in deorsum, a prioribus
retrorsum, a dextra in sinistram; et rursus si haec convertas et
in directum pergas, idem motus  erunt. Illud quoque
verum est has esse omnes species motus, nullo namque sibi
participant, nisi solo generis nomine, quod motus dicuntur: nam
neque generatio idem est quod corruptio, namque generatio est in
substantia ingressus, corruptio vero ex substantia egressus. Nec
diminutio idem quod crementum, nec secundum locum translatio
alicui superiorum consimilis est. Commutatio autem habet forte
aliquam dubitationem, quod non videatur a superioribus
discrepare, quam quaestionem ita proposuit.


In commutatione vero est aliqua dubitatio, ne forte necesse sit
quod commutatur secundum aliquem reliquorum motuum commutari. Nam
si omne quod commutatur, aut generatur, aut corrumpitur, aut
minuitur, aut crescit, aut id secundum locum tranferri necesse
est, dubium non est nihil a superioribus caeteris hanc differre
speciem, quae secundum commutationem dicitur; quod Aristoteles
respuit, dicens, Hoc autem non est verum. Sed quoniam quod
commutatur non omnino neque generatur, neque corrumpitur: ut qui
in sole diutius stetit, si ex candido niger est factus,
commutatus quidem secundum colorem dicitur, non tamen generatus
est aut corruptus, nec vero illi aliquod vel crementum factum est
vel diminutio, sed nec loci translatio nulla est, potest enim
aliquis uno eodemque loco consistens, aliquibus extrinsecus
venientibus passionibus permutari, potest quoque et crescere et
decrescere, praeter qualitatis commutationem: quod ipse
Aristoteles ita pronuntiat.


Quod dicit tale est: Si quadrato, inquit, addatur gnomo, crescit
quidem quadratus, non tamen commutatur. Ideoque sublato gnomone
quadratus diminuitur, sed non commutatur. Sit enim quadratus A B
C D, et ducatur ei angularis B C, et dividantur quatuor latera A
C, A B, B D, A C, in aequalia G E H F punctis, et ducantur G H F
E lineae. Divisus igitur quadratus A D in quatuor quadratos qui
sunt E G, F G, E H, H F, quorumlibet tres qui circa eamdem
angularem sunt si demantur, figura ipsa gnomo vocatur, ut si quis
tollat hos tres, E G, G F, F H, invenitur M N  gnomo,
qui M N gnomo separatur A B E H quadrato. Totus quidem A D
quadratus imminutus est, qui ex tam magno factus est parvus, non
tamen formam tetragoni commutavit. Quod si E H tetragonus solus
sit, et ei circumponatur gnomo, qui est M N, crevit quidem
tetragonus, et maior factus est, sed non commutatus est. Omnes
enim tetragoni sibi sunt propria qualitate consimiles. Quod si
commutatio huiusmodi motus esset, ut non omnino a superioribus
separaretur, nulla esset dubitatio quin semper oporteret quidquid
commutatur secundum aliquem priorum motuum modum commutari. Ita
ut aut nasceretur, aut corrumperetur, aut minueretur, aut
cresceret, aut secundum locum fieret aliqua permutatio. Quod
quoniam non est, ab omnibus superioribus motibus haec motus
species distat. Sed monstratum superius est quinque superiores
motus species a se omni ratione substantiae discrepare. Quocirca
distant a se similiter hi sex motus, atque diversi sunt.


Nunc iam motuum contrarietates exsequitur, et ipsi quidem generi,
id est motui, dicit quietem esse contrariam, habet enim motus
quietem contrariam. Singulis vero speciebus motuum motus ipsi
contrarii sunt, ut generationi corruptio, et cum generatio sit
motus atque corruptio, utraque tamen sibimet contraria sunt,
cremento quoque diminutio contraria est. Quare diverso modo hae
species motus contrarietatem habent, quam genus dudum habere
monstravimus: motus enim ipse habet quietem contrariam. Specierum
vero motibus non quies tantum, sed alii motus contrarii sunt, ut
generationi corruptio et cremento diminutio, secundum vero locum
translationis contrarietas similis est generi. Nam et ipsa habet
contrariam secundum locum quietem, contrarium namque est moveri
de loco in locum, et  non moveri, et est non moveri
quidem secundum locum quies, moveri vero secundum locum
translatio. Maxime autem, inquit, secundum locum mutationi
contraria est in contrarium locum permutatio. Vt si qua res
sursum sit atque ibi maneat, et sit quieta, postea sit ei motus
talis, ut deorsum moveatur, quanquam ipsi superiori motui quies
contraria sit, multo magis quidem huiusmodi motus, qui in
contrarium fit locum, illi superiori motui contrarius est. Atque
hoc quidem et in aliis motibus accidit: ut si quis sit ad
dexteram, si ei in sinistram motus sit, in contrarium locum
factus dicitur motus. Atque hoc idem in aliis motibus licet
videre; sed Aristoteles dubitat si reliquo motui, id est
commutationi, aliquid possit esse contrarium, quam quaestionem
ita proponit:

Ex similitudine motuum contrarietates quoque colligimus. Nam
quoniam superius motui secundum locum contrariam reperit secundum
locum quietem, et quoniam omnis commutatio quae secundum aliquam
passionem fit secundum qualitatem commutatur, motus eius
contrarietatem posuit secundum qualitatem quietem: ut si lapis
cum frigidus est, si ita permaneat, qualitas illa mansit et
quievit, quod si tepeat, qualitas illa commutata est, et est ipsa
commutatio contraria, et factus est quidem motus, et in tepore
lapidis secundum qualitatem facta est permutatio, fuit autem in
frigore quies secundum eamdem qualitatem. Quocirca licet videatur
hic motus quidem omnino contrarium non habere, tamen, sicut
superius dictum est secundum locum translationi contrariam esse
secundum locum quietem, cur non quoque secundum qualitatem
commutationi dicatur quies secundum qualitatem esse contraria?
Definitio namque commutationis est translatio secundum
qualitatem, cum enim qualitas cuiuslibet rei movetur, fit
translatio, scilicet secundum qualitatem. Quod si maxime videatur
secundum locum translationi esse contraria, non solum secundum
locum quies, sed etiam in contrarium locum translatio, secundum
qualitatem quoque mutationi non solum erit contraria secundum
qualitatem quies, sed maxime in contrariam qualitatem commutatio:
ut si quid cum est album, si rubrum fiat, quieti quidem ei quae
in albo colore poterat permanere contraria fuit qualitatis ipsa
mutatio, ut ex albo in rubrum mutaretur; si quid enim ex albo
vertatur in nigrum, illud maxime permutatur, et illud superiori
mutationi contrarium est, quoniam permutatum est in contrariam
qualitatem. Atque hoc est quod ait:


Id quoque apertissimo vulgatur exemplo. Quare quoniam de motibus
expeditum est, habendi aequivocationem quae sequitur explicemus.


Aequivocum esse habendi modum manifestum est, habere enim ita
multis dicitur modis, ut tamen aequivoce praedicetur. Dicimur
enim habere aliquam qualitatem, ut habitum vel dispositionem.
Dicimur quoque habere scientiam vel virtutem; quantitatem quoque
habere perhibemur, dicimur enim in mensura habere quinque vel
quatuor pedes. Nec non  etiam in ipsis partibus corporis
aliquid, et ipsas partes habere praedicamur, dicimur enim et
habere digitos, et in digito annulos. Circa corpus quoque aliquid
habere dicimur, ut tunicam, vel quodlibet aliud vestimentum.
Necnon etiam in vase haberi aliquid dicitur, ut triticum in
modio, et vinum in dolio: haec, scilicet, ita haberi dicuntur, ut
in vase. Dicitur etiam quis habere uxorem, quae, scilicet
significatio nulli supradictae communis est, sed (ut ipsi
Aristoteli videtur) longe diversa est haec significatio ab
habendi praedicamento; non enim proprie habemus uxores, sed quod
habere quis dicatur uxorem, hoc significat habitare cum eo
uxorem, habere enim habitare dicimus, ut est Socratem habent, id
est cum Socrate habitant atque eum colunt. Quare ipse quoque
Aristoteles inquit esse aliquos fortasse praeter eos qui dicantur
habendi modos, hortaturque nos ad ulteriorem aliquam
inquisitionem, ut nos quoque quaeramus per quos, praeter priores
dictos modos, alios possit habere praedicari. Et de hac
aequivocatione quidem habendi sufficienter dictum est. Sed forte
quis dubitet cur cum habere superius in genere nominaverit, nunc
idipsum aequivocum ponat, sed haec quaestio ita solvitur. Non
absurdum est idem praedicamentum nunc univoce, nunc aequivoce
praedicari. Vnivoce quidem ut superius cum eiusdem specierum
exempla proposuit, ut est calceatum esse vel armatum, horum enim
talium genus est. Aequivoce vero ut in his modis quos superius
exposuimus. Quod si et habet aliquas proprias species habendi
praedicatio, dicitur autem et ipsum nomen multipliciter, nihil
est incongruum in genere numerari, sufficit enim ad demonstrandum
genus esse et habendi praedicationem quod sub se aliquas partes
speciesque contineat.

