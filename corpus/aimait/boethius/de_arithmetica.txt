	


        PRAEFATIO.


---------------------------------------------------------

In dandis accipiendisque muneribus, ita recte officia, praecipue inter 
eos qui sese magnifaciunt, aestimantur, si liquido constabit, nec ab hoc 
aliud quod liberalius afferret inventum, nec ab illo unquam, quod jucundius 
benevolentia complecteretur acceptum. Haec ipse considerans, attuli non 
ignava opum pondera, quibus ad facinus nihil instructius est, cum habendi 
sitis incanduit. Ad meritum nihil vilius, cum ea sibi victor animus calcata 
subjecit, sed ea quae ex Graecarum opulentia litterarum, in Romanae orationis 
thesaurum sumpta conveximus. Ita enim mei quoque operis mihi ratio constabit, 
si quae ex sapientiae doctrinis elicui, sapientissimi judicio comprobentur. 
Vides igitur ut tam magni laboris effectus, tuum tantum exspectet examen, 
nec in aures prodire
---------------------------------------------------------
publicas, nisi doctae sententiae astipulatione nitatur. In quo nihil mirum 
videri debet, cum id opus quod sapientiae inventa persequitur, non auctoris 
sed alieno incumbit arbitrio. Suis quippe instrumentis res rationis expenditur, 
cum judicium cogitur subire prudentis. Sed huic munusculo, non eadem quae 
caeteris imminent artibus munimenta constituo. Neque enim fere ulla, sic 
cunctis absoluta partibus, nullius indiga, suis tantum est scientia nixa 
praesidiis, ut non caeterarum quoque artium adjumenta desideret. Nam in 
effigiandis marmore statuis, alius excidendae molis labor est, alia formandae 
imaginis ratio. Nec ejusdem artificis manus, politi operis nitor exspectat. 
Ac depingendae manibus tabulae commissae fabrorum, caerae rustica observatione 
decerptae, colorum fuci mercatorum solertia perquisiti,
---------------------------------------------------------
lintea operosis elaborata textrinis, multiplicem materiam praestant. Nonne 
idem quoque in bellorum visitur instrumentis? Hic spicula sagittis exacuit, 
illi validus thorax nigra gemit incude. Ast alius crudi umbonis tegmina, 
proprii laboris orbi infigenda mercatur, tam multis artibus ars una perficitur. 
Ast nostri laboris absolutio longe ad faciliorem currit eventum. Tu enim 
solus manum supremo operi impones, in quo nihil de decernentium necesse 
est laborare consensu. Quamlibet
---------------------------------------------------------
enim hoc judicium multis artibus probetur excultum, uno tamen cumulatur 
examine. Experiare igitur licet quantum nobis in hoc studio longis tractus 
otiis labor adjecerit. An rerum subtilium fugas exercitatae mentis velocitas 
comprehendat? Utrum jejunae macies orationis, ad ea quae sunt caligantibus 
impedita sententiis, expedienda sufficiat? Qua in re mihi alieni quoque 
judicii lucra quaeruntur, cum tu, utrarumque peritissimus litterarum, possis 
Graiae orationis expertibus, quantum de nobis judicare audeant, sola tantum 
pronuntiatione praescribere. At non alterius obnoxius institutis, arctissima 
memetipse translationis lege constringo, sed paululum liberius evagatus, 
alieno itineri, non vestigiis insisto. Nam et ea quae de numeris a Nicomacho 
diffusius disputata sunt, moderata brevitate collegi. Et quae transcursa
---------------------------------------------------------
velocius angustiorem intelligentiae praestabant aditum, mediocri adjectione 
reseravi, ut aliquando ad evidentiam rerum, nostris etiam formulis ac descriptionibus 
uteremur. Quod nobis quantis vigiliis ac sudore constiterit, facile sobrius 
lector agnoscet. Cum igitur quatuor matheseos disciplinarum, de arithmetica, 
quae est prima, praescriberem, tu tantum dignus eo munere videbare, eoque 
magis in errato opus esse intelligebam. Nam etsi apud te facilis venire 
locus esset, aliquando tamen ipsam formidabat facilitatem suspecta securitas. 
Arbitrabar enim nihil tantae reverentiae oblatum iri oportere, quod non 
elaboratum ingenio, perfectum studio, dignum postremo tanto otio videretur. 
Non igitur ambigo quin pro tua in me benevolentia supervacua reseces, hiantia 
suppleas, errata reprehendas, commode
---------------------------------------------------------
dicta, mira animi alacritate suscipias. Quae res impulit pigram consilii 
moram. Nimios enim mihi fructus placitura restituent. Novi quippe quanto 
studiosius nostra quam caeterorum bona diligamus. Recte ergo quasi aureos 
Cereri culmos, et maturos Baccho palmites, sic ad te rudimenta novi operis 
transmisi. Tu tantum paterna gratia nostrum provehas munus, ita et laboris 
mei primitias doctissimo judicio consecrabis, et non majore censebitur 
auctor merito quam probator.



        LIBER PRIMUS.

          CAPUT PRIMUM. Divisio mathematicae.

---------------------------------------------------------

Inter omnes priscae auctoritatis viros qui, Pythagora duce, puriore mentis 
ratione viguerunt, constare
---------------------------------------------------------
manifestum est haud quemquam in philosophiae disciplinis ad cumulum perfectionis 
evadere, nisi cui talis prudentiae nobilitas quodam quasi quadrivio vestigatur, 
quod recte solertiam intuentis non latebit. Est enim sapientia rerum quae 
sunt suique immutabilem
---------------------------------------------------------
substantiam sortiuntur comprehensio veritatis. Esse autem illa dicimus, 
quae nec intentione crescunt, nec retractione minuuntur, nec variationibus 
permutantur, sed in propria semper vi, suae se naturae
---------------------------------------------------------
subsidiis nixa custodiunt. Haec autem sunt qualitates, quantitates, formae, 
magnitudines, parvitates, aequalitates, habitudines, actus, dispositiones, 
loca, tempora, et quidquid adunatum quodammodo corporibus invenitur. Quae 
ipsa quidem natura incorporea sunt,
---------------------------------------------------------
et immutabilis substantiae ratione vigentia, participatione vero corporis 
permutantur, et tactu variabilis rei, in vertibilem inconstantiam transeunt. 
Haec igitur (quoniam ut dictum est, natura immutabilem substantiam vimque 
sortita sunt) vere proprieque esse dicuntur. Horum igitur, id est, quae 
sunt proprie, quaeque suo nomine essentiae nominantur, scientiam, sapientia 
profitetur. Essentiae autem geminae partes sunt, una continua, et suis 
partibus juncta, nec ullis finibus distributa, ut est arbor, lapis, et 
omnia mundi hujus corpora, quae proprie magnitudines appellantur. Alia 
vero disjuncta a se, et determinata partibus, et quasi acervatim in unum 
redacta concilium, ut grex, populus, chorus, acervus, et quidquid eorum 
quorum partes propriis extremitatibus terminantur, et ab alterius
---------------------------------------------------------
fine discretae sunt. His, proprium nomen est multitudo. Rursus multitudinis 
alia sunt per se, ut tres vel quatuor, vel tetragonus, vel quilibet numerus, 
qui, ut sit, nullo indiget. Alia vero per seipsa non constant, sed ad quiddam 
aliud referuntur, ut duplum, ut dimidium, ut sesquialterum, vel sesquitertium, 
et quidquid tale est, quod nisi relatum sit ad aliud, ipsum esse non possit. 
Magnitudinis vero, alia sunt manentia, motuque carentia, alia vero, quae 
mobili semper rotatione vertuntur, nec ullis temporibus acquiescunt. Horum 
ergo, illam multitudinem quae per se est, arithmetica speculatur integritas. 
Illam vero, quae ad aliquid, musici modulaminis temperamenta pernoscunt. 
Immobilis vero magnitudinis, geometrica notitiam pollicetur. Mobilis scientiam, 
astronomicae disciplinae
---------------------------------------------------------
peritia vindicavit. Quibus quatuor partibus si careat inquisitor, verum 
invenire non possit, ac sine hac quidem speculatione veritatis nulli recte 
sapiendum est. Est enim sapientia earum rerum quae vere sunt, cognitio 
et integra comprehensio. Quod haec qui spernit, id est, has semitas sapientiae, 
ei denuntio non recte philosophandum. Siquidem philosophia est amor sapientiae, 
quam in his spernendis ante contempserit. Illud quoque addendum arbitror 
quod cuncta vis multitudinis ab uno progressa termino, ad infinita progressionis 
augmenta concrescit. Magnitudo vero, a finita inchoans quantitate, modum 
in divisione non recipit. Infinitissimas enim sui corporis suscipit sectiones. 
Hanc igitur naturae infinitatem, indeterminatamque potentiam philosophia 
sponte
---------------------------------------------------------
repudiat. Nihil enim quod infinitum est vel scientia potest colligi, vel 
mente comprehendi. Sed hinc sumpsit sibi ipsa ratio, in quibus possit indagatricem 
veritatis exercere solertiam. Delegit enim de infinitae multitudinis pluralitate, 
finitae terminum quantitatis, et interminabilis magnitudinis sectione rejecta, 
definita sibi ad cognitionem spatia depoposcit. Constat igitur quisquis 
haec praetermiserit, omnem philosophiae perdidisse doctrinam. Hoc igitur 
illud quadrivium est, quo iis viandum sit, quibus excellentior animus a 
nobiscum procreatis sensibus, ad intelligentiae certiora perducitur. Sunt 
enim quidam gradus certaeque progressionum dimensiones, quibus ascendi 
progredique possit, ut animi illum oculum, qui (ut
---------------------------------------------------------
ait Plato) multis oculis corporalibus salvari constituique sit dignior, 
quod eo solo lumine vestigari vel inspici veritas queat. Hunc, inquam, 
oculum demersum, orbatumque corporeis sensibus, hae disciplinae rursum 
illuminent. Quae igitur ex his prima discenda est, nisi ea quae principium 
matrisque quodammodo ad caeteras obtinet portionem? Haec autem est arithmetica. 
Haec enim cunctis prior est, non modo quod hanc ille hujus mundanae molis 
conditor Deus, primam suae habuit ratiocinationis exemplar, et ad hanc 
cuncta constituit, quaecunque fabricante ratione, per numeros assignati 
ordinis invenere concordiam; sed hoc quoque prior arithmetica declaratur, 
quod quaecunque natura priora sunt, his sublatis simul posteriora tolluntur. 
Quod si posteriora pereant, nihil de
---------------------------------------------------------
statu prioris substantiae permutatur, ut animal prius est homine. Nam si 
tollas animal, statim quoque hominis natura deleta sit. Si hominem sustuleris, 
animal non peribit. Et econtrario ea semper posteriora sunt quae secum 
aliud quolibet inferunt, ea priora quae, cum dicta sunt, nihil secum de 
posterioribus trahunt, ut in eodem quoque homine. Nam si hominem dixeris, 
simul quoque animal nominabis. Idem est enim homo quod animal. Si animal 
dixeris, non speciem simul hominis intulisti. Non est enim idem animal 
quod homo. Hoc idem in geometrica vel in arithmetica videtur incurrere. 
Si enim numeros tollas, unde triangulum vel quadratum, vel quidquid in 
geometria versatur? quae omnia numerorum denominativa sunt. At vero, si 
quadratum triangulumque
---------------------------------------------------------
sustuleris, omnisque geometrica consumpta sit, tres et quatuor, aliorumque 
numerorum non peribunt vocabula. Rursum cum aliquam geometricam formam 
dixero, est illi simul numerorum nomen implicitum Cum numeros dixero, nondum 
ullam formam geometricam nominavi. Musica vero quam prior sit numerorum 
vis, hinc maxime probari potest, quod nor modo illa natura priora sunt, 
quae per se constant, quam illa quae ad aliquid referuntur, sed etiam et 
ipsa musica modulatio numerorum nominibus adnotatur. Et idem in hac evenire 
potest quod in geometrica praedictum est. Diatessaron enim et diapente 
et diapason ab antecedentis numeri nominibus nuncupantur. Ipsorum quoque 
sonorum adversus se proportio, solis neque aliis numeris invenitur. Qui 
enim
---------------------------------------------------------
sonus in diapason symphonia est, idem duplicis numeri proportione colligitur. 
Quae diatessaron est modulatio, epitrita collatione componitur. Quam diapente 
symphoniam vocant, hemiolia medietate conjungitur. Qui in numeris epogdous 
est, idem tonus in musica. Et ne singula persequi laborem, hujus operis 
sequentia, quanto prior sit arithmetica, sine ulla dubitatione monstrabunt. 
Sphaericam vero atque astronomicam tanto praecedit, quanto duae reliquae 
disciplinae hanc tertiam natura praecedunt. In astronomica enim, circuli, 
sphaera, centrum, parallelique circuli, mediusque axis est, quae omnia 
geometricae disciplinae curae sunt. Quare est etiam ex hoc ostendere seniorem 
geometricae vim, quod omnis motus est post quietem,
---------------------------------------------------------
et natura semper statio prior est. Mobilium vero astronomica, immobilium 
geometrica doctrina est, vel quod harmonicis modulationibus motus ipse 
celebratur astrorum. Quare constat quoque musicae vim, astrorum cursus 
antiquitate praecedere, quam superare natura arithmeticam dubium non est, 
cum prioribus, quam illa est, antiquior videatur. Proprie tamen ipsa numerorum 
natura, omnis astrorum cursus, omnisque astronomica ratio constituta est. 
Sic enim ortus occasusque colligimus, sic tarditates velocitatesque errantium 
siderum custodimus, sic defectus et multiplices lunae variationes agnoscimus. 
Quare quoniam prior, ut claruit, arithmeticae vis est, hinc disputationis 
sumamus exordium.



          CAPUT II. De substantia numeri.


---------------------------------------------------------

Omnia quaecunque a primaeva rerum natura constructa sunt, numerorum videntur 
ratione formata. Hoc enim fuit principale in animo conditoris exemplar. 
Hinc enim quatuor elementorum multitudo mutuata est, hinc temporum vices, 
hinc motus astrorum, coelique conversio. Quae cum ita sint, cumque omnium 
status numerorum colligatione fungatur, eum quoque numerum necesse est, 
in propria semper sese habentem aequaliter substantia, permanere, eumque 
compositum non ex diversis. Quid enim numeri substantiam conjungeret, cum 
ipsius exemplum cuncta junxisset? sed ex seipso videtur esse compositus. 
Porro autem nihil ex similibus componi videtur, nec ex his quae nulla rationis 
proportione junguntur,
---------------------------------------------------------
et a se omni substantia naturaque discreta sunt. Constat ergo quoniam conjunctus 
est numerus, neque ex similibus esse conjunctum, neque ex his quae ad se 
invicem nulla ratione proportionis haerent. Erunt ergo, numeros, prima 
quae conjungant, ad substantiam quidem quae constent, semperque permaneant. 
Neque enim ex non existentibus effici quidquam potest, et sunt ipsa dissimilia 
et potentia componendi. Haec autem sunt quibus numerus constat, par atque 
impar. Quae divina quadam potentia cum disparia sint contrariaque, tamen 
ex una genitura profluunt, et in unam compositionem modulationemque junguntur.



          CAPUT III. De diffinitione et divisione numeri, et diffinitione 
paris et imparis.


---------------------------------------------------------

Et primum quid sit numerus diffiniendum est. Numerus est unitatum collectio, 
vel quantitatis acervus ex unitatibus profusus. Hujus igitur prima divisio 
est in imparem atque parem. Et par quidem est, qui potest in aequalia duo 
dividi, uno medio non intercidente. Impar vero quem nullus in aequalia 
dividit, quin in medio praedictus unus intercidat. Et haec quidem hujusmodi 
diffinitio vulgaris est et nota.



          CAPUT IV. Diffinitio numeri paris et imparis secundum Pythagoram.
Illa autem secundum Pythagoricam disciplinam alis est. Par numerus est, 
qui sub eadem divisione
---------------------------------------------------------
potest in maxima parvissimaque dividi. Maxima spatio, parvissima quantitate, 
secundum duorum istorum generum contrarias passiones. Impar vero numerus 
est, cui hoc quidem accidere non potest, sed cujus in duas inaequales summas 
naturalis est sectio. Hoc est autem exemplar. Ut si quilibet fatus par 
numerus dividatur, major quidem (quantum ad divisionis spatia pertinet) 
non invenietur quam discreta medietas; quantitate vero nulla minor sit, 
quam in gemina facta partitio, ut si par numerus qui est 8, dividatur in 
4 atque alios 4, nulla erit alia divisio, quae majores partes efficiat. 
Porro autem nulla erit alia divisio quae totum numerum minore dividat quantitate. 
In duas enim partes divisione, nihil minus est. Cum enim totum quis fuerit 
trina divisione partitus, spatii
---------------------------------------------------------
quidem summa minuitur, sed numerus divisionis augetur. Quod autem dictum 
est, secundum duorum generum contrarias passiones, hujusmodi est. Praedocuimus 
enim quantitatem in infinitas pluralitates accrescere, spatia vero, id 
est magnitudines, in infinitissimas minui parvitates, atque ideo hic contra 
evenit; haec namque paris divisio, spatio est maxima, parvissima quantitate.



          CAPUT V. Alia secundum antiquiorem modum diffinitio paris et 
imparis.
Secundum antiquiorem vero modum, alia est paris numeri definitio. Par numerus 
est qui in duo aequalia, et in duo inaequalia partitionem recipit, sed
---------------------------------------------------------
ut in neutra divisione, vel imparitati paritas, vel paritati imparitas 
misceatur, praeter solum paritatis principem binarium numerum, qui inaequalem 
non recipit sectionem, propterea quod ex duabus unitatibus constat, et 
ex prima duorum quodammodo paritate. Quod autem dico, tale est: si enim 
ponatur par numerus, potest in duo aequalia dividi, ut denarius dividitur 
in quinos. Porro autem et per inaequalia, ut idem denarius in 3 et in 7. 
Sed hoc modo, ut cum una pars fuerit divisionis par, alia quoque par inveniatur, 
et si una impar, reliqua ab ejus imparitate non discrepet, ut in eodem 
numero qui est denarius. Cum enim divisus est in quinos, vel cum in 3 et 
in 7 utraeque in utraque portione partes, impares exstiterunt. Si autem 
ipse vel alius numerus par dividatur in
---------------------------------------------------------
aequales, ut octonarius in 4 et in 4, et item per inaequales, ut idem octonarius 
in 5 et in 3, in illa quidem divisione utraeque partes pares factae sunt, 
et in hac utraeque impares exstiterunt. Neque unquam fieri potest, ut cum 
una pars divisionis par fuerit, alia impar inveniri queat, aut cum una 
impar sit, alia par possit intelligi. Impar vero numerus est qui ad quamlibet 
illam divisionem, per inaequalia semper dividitur, ut utrasque species 
numeri semper ostendat, nec unquam altera sine altera sit, sed una pars 
paritati, imparitati alia deputatur, ut 7 si dividas in 3 et in 4, altera 
portio par, altera impar est. Et hoc idem in cunctis imparibus numeris 
invenitur. Neque unquam in imparis divisione, praeter se esse possunt
---------------------------------------------------------
hae geminae species, quae naturaliter vim numeri substantiamque componunt.



          CAPUT VI. Diffinitio paris et imparis per alterutrum.
Quod si haec etiam per alterutras species diffinienda sunt, dicetur imparem 
numerum esse, qui unitate differt a pari, vel incremento, vel diminutione. 
Item par numerus est, qui unitate differt ab impari, vel incremento, vel 
diminutione. Si enim pari unum dempseris vel unum adjeceris, et impar efficitur, 
vel si impari idem feceris, par continuo procreatur.



          CAPUT VII. De principalitate unitatis.
Omnis quoque numerus circum se positorum et naturali sibimet dispositione 
junctorum medietas
---------------------------------------------------------
est. Et qui super duos illos sunt, qui medio junguntur, si componantur, 
etiam ipsorum supradictus numerus media portio est, et rursus illorum qui 
sunt super secundo loco junctos, cum ipsi quoque sint compositi, prior 
his numerus medietatis loco est, et hoc erit usque dum occurrens unitas 
terminum fecerit. Ut si ponat quis quinarium numerum, altrinsecus circa 
ipsum sunt, supra 4, inferius 6. Hi ergo si juncti sunt, faciunt 10, quorum 
5 numerus medietas est. Qui autem circa ipsos, id est circa 6 et 4 sunt, 
3 scilicet et 7; idem si juncti sunt, eorum quinarius numerus medietas 
est. Rursus istorum, qui altrinsecus positi sunt, si jungantur, etiam hi 
quinarii numeri dupli sunt. Nam super 3 sunt 2, super 7 sunt 8. Hi ergo 
si juncti sunt faciunt 10, quorum quinarius rursus
---------------------------------------------------------
medietas est. Hoc idem in omnibus numeris evenit, usque dum ad unitatis 
terminum perveniri queat. Sola enim unitas circum se duos terminos non 
habet, atque ideo ejus, qui est prope se, solius est medietas. Nam juxta 
unum solus est binarius naturaliter constitutus, cujus unitas media pars 
est. Quare constat primam esse unitatem, cunctorum qui sunt in naturali 
dispositione numerorum, et etiam rite totius quamvis prolixae, genitricem 
pluralitatis agnosci.



          CAPUT VIII. Divisio paris numeri
Paris autem numeri species sunt 3. Est enim una quae dicitur pariter par, 
alia vero pariter impar, tertia impariter par. Et contraria quidem, locaque 
obtinentia summitatum, videntur esse pariter par, et pariter
---------------------------------------------------------
impar. Medietas autem quaedam quae utrorumque participat, est numerus qui 
vocatur impariter par.



          CAPUT IX. De numero pariter pari ejusque proprietatibus.
Pariter par numerus est qui potest in duo paria dividi, ejusque pars in 
alia duo paria, partisque pars in alia duo paria, ut hoc totiens fiat, 
usque dum divisio partium ad indivisibilem naturaliter perveniat unitatem. 
Ut 64 numerus habet medietatem 32, hic autem medietatem 16, hic vero 8, 
hunc quoque quaternarius in aequa partitur, qui binarii duplus est, sed 
binarius unitatis medietate dividitur, quae unitas naturaliter singularis, 
non recipit sectionem. Huic numero videtur accidere, ut quaecunque ejus 
fuerit pars,
---------------------------------------------------------
cum nomine ipso vocabuloque pariter par inveniatur, tum etiam quantitate. 
Sed ideo mihi videtur hic numerus pariter par vocatus, quod ejus omnes 
partes et nomine et quantitate pares pariter inveniantur. Quomodo autem 
et nomine et quantitate pares habeat partes hic numerus, post dicemus. 
Horum autem generatio talis est. Ab uno enim quoscunque in duplici proportione 
notaveris, semper pares pariter procreantur. Praeter hanc autem generationem 
ut nascantur aliter, impossibile est. Hujus autem rei tale videtur per 
ordinem descriptionis exemplum. Sint itaque cuncti duplices ab uno 1, 2, 
4, 8, 16, 32, 64, 128, 256, 512, atque hinc si fiat infinita progressio, 
tales cunctos invenies. Factique sunt ab uno in duplici proportione, et 
omnes sunt pariter pares. Illud autem
---------------------------------------------------------
non minima consideratione dignum est, quod ejus omnis pars, ab una parte 
quacunque quae intra ipsum numerum est denominatur, tantamque summam quantitatis 
includit, quota pars est alter numerus pariter paris, illius qui eum continet 
quantitatis. Itaque fit ut sibi partes ipsae respondeant, ut quota pars 
una est, tantam habeat altera quantitatem, et quota pars ista est, tantam 
in priore summam necesse sit multitudinis inveniri. Et primum fit, si pares 
fuerint dispositiones, ut duae mediae partes sibi respondeant, post vero 
quae super ipsas sunt sibi invicem convertantur, atque hoc idem fiat donec 
uterque terminus extremitates incurrat. Ponatur enim pariter paris ordo, 
ab uno usque 128, hoc modo 1, 2, 4, 8, 16, 32, 64, 128, et ea sit summa 
maxima. In hoc igitur
---------------------------------------------------------
quoniam pares dispositiones sunt, una medietas non potest inveniri. Sunt 
igitur duae, id est 8 et 16, quae considerandae sunt, quemadmodum ipsae 
sibi respondeant. Totius enim summae, id est 128, octava pars est 16, sexta 
decima 8. Rursus super has partes quae sunt, ipsae sibi invicem respondebunt, 
id est 32 et 4. Nam 32 quarta pars est totius summae, 4 vero trigesima 
secunda. Rursus super has partes 64, secunda pars est, 2 vero sexagesima 
quarta. Donec extremitates limitem faciant, quas dubium non est eadem responsione 
gaudere. Est enim omnis summa, semel 128, unus vero, centesimus vigesimus 
octavus. Si autem impares terminos ponamus, id est summas (idem enim terminos, 
quod summas, nomino), secundum imparis naturam, potest una medietas inveniri,
---------------------------------------------------------
atque una sibi ipsa est responsura. Si enim ponatur hic ordo 1, 2, 4, 8, 
16, 32, 64, una erit sola medietas, id est 8. Qui 8 summae totius pars 
est octava, et sibi ipsi ad denominationem quantitatemque convertitur. 
Eodemque modo, sicut superius, circa ipsum qui sunt termini, donant sibi 
mutua nomina, secundum proprias quantitates, vocabulumque permutant. Nam 
4 sexta decima pars est totius summae, 16 vero quarta. Et rursus super 
hos terminos, 32 secunda pars est totius summae, 2 vero trigesima secunda, 
et semel tota summa 64 sunt, sexagesima quarta vero unitas invenitur. Hoc 
igitur est quod dictum est, omnes ejus partes et nomine et quantitate pariter 
pares inveniri. Hoc quoque multa consideratione,
---------------------------------------------------------
multaque constantia divinitatis perfectum est, ut ordinatim dispositae 
minores summae in hoc numero et super seipsas coacervatae sequenti minus 
uno semper aequentur. Si enim unum jungas his qui sequuntur duobus, fiunt 
3, id est, qui uno minus quaternario cadunt. Et si superioribus addas 4, 
sunt 7, qui ab octonario sequente sola unitate vincuntur. Sed si eosdem 
8 supradictis adjunxeris, 15 fient, qui par 16 numeri existeret quantitati, 
nisi minor unitas impediret. Hoc autem prima etiam numeri progenies servat 
atque custodit. Namque unitas quae prima est, duobus subsequentibus sola 
est unitate contractior. Unde nihil mirum est, totum summae crementum proprio 
consentire principio. Haec autem nobis consideratio maxime proderit, in 
his numeris cognoscendis
---------------------------------------------------------
quos superfluos vel imminutos imperfectosque monstrabimus. Illic enim coacervata 
quantitas partium numeri totius termino comparatur. Illud quoque nulla 
possumus oblivione transmittere, quod in hoc numero respondentibus sibi 
invicem partibus multiplicatis, major extremitas ejusdem numeri summaque 
conficitur. Et primum si pares fuerint dispositiones, medii multiplicantur, 
atque inde qui super ipsos sunt, usque ad supradictos extremitates. Si 
enim fuerint pares dispositiones, secundum naturam paris duos in medio 
terminos continebunt, ut in ea dispositione numerorum in qua extremus terminus 
128 finitur. In hoc enim numero medietates sunt 8, scilicet, et 16 quae 
in se multiplicatae majoris summam crescente pluralitate conficient. Octies 
enim 16, vel sedecies 8
---------------------------------------------------------
si multiplices, 128 summa concrescit. Atque hi numeri qui super eosdem 
sunt, si multiplicentur idem faciunt. Nam 4 et 32 in se si multiplices, 
supradictam facient extremitatem, 4 enim trigies et bis, vel quater 32 
ducti, 128 immutabili necessitate complebunt. Atque hoc usque ad extremos 
terminos cadit, id est 1 et 128. Semel enim extremus terminus 128 est. 
Centies vigies atque octies unitate multiplicata, nihil de priore quantitate 
mutabitur. Si autem impares fuerint dispositiones, unus medius terminus 
invenitur, atque ipse sibi propria multiplicatione respondet. In eo namque 
ordine numerorum, ubi extremus terminus 64 pluralitate concluditur, sola 
invenitur una medietas, id est 8. Quam si octies, id est in semetipsam 
multiplices 64 explicabit. Atque idem reddunt
---------------------------------------------------------
illi qui super hanc medietatem sunt, ut dudum hi qui super duas positi 
faciebant. Nam quater 16, 64 sunt, et sedecies 4 idem complent. Rursus 
bis 32, facti a 64 non discedunt, et trigies bis duo, eosdem cumulant, 
et semel 64, vel unitas sexagies quater multiplicata, eumdem numerum sine 
ulla varietate restituent.



          CAPUT X. De numero pariter impari ejusque proprietatibus.
Pariter autem impar numerus est qui et ipse quidem paritatis naturam substantiamque 
sortitus est, sed in contraria divisione, naturae numeri pariter paris 
opponitur. Docebitur namque quam longe hic dissimili ratione dividatur. 
Nam quoniam par est, in
---------------------------------------------------------
partes aequales recipit sectionem, partes vero ejus mox indivisibiles atque 
insecabiles permanebunt, ut sunt 6, 10, 14, 18, 22, et his similes. Mox 
enim hos numeros si in gemina fueris divisione partitus, incurris in imparem, 
quem secare non possis. Accidit autem his quod omnes partes contrarie denominatas 
habent, quam sunt quantitates ipsarum partium quae denominantur. Neque 
unquam fieri potest ut quaelibet pars hujus numeri ejusdem generis denominationem 
quantitatemque suscipiat. Semper enim si denominatio fuerit par, quantitas 
partis erit impar, et si fuerit denominatio impar, quantitas erit par, 
ut in 18. Secunda ejus pars est, id est media, quod paritatis nomen est 
9, quae impar est quantitas. Tertia vero quae impar est denominatio sex, 
cui par pluralitas
---------------------------------------------------------
est. Rursus si convertas, sexta pars quae par est denominatio, tres sunt, 
sed ternarius impar est. Et nona pars, quod impar est vocabulum, 2 qui 
par numerus est. Atque idem in aliis cunctis qui sunt pariter impares invenitur. 
Neque unquam fieri potest, ut cujuslibet partis, sit ejusdem generis nomen 
et numerus. Fit autem horum procreatio numerorum, si ab uno disponantur, 
quicunque duobus differunt, id est omnibus imparibus naturali sequentia 
atque ordine constitutis. Namque hi si per binarium numerum multiplicentur, 
omnes pariter impares, rite pluralitas dimensa efficiet. Ponatur enim prima 
unitas, id est 1, et post hanc qui ab hac duobus differt, id est 3, et 
post hunc qui rursus a superiore duobus, id est 5, et hoc in infinitum. 
Et sit hujusmodi dispositio
---------------------------------------------------------
1, 3, 5, 7, 9, 11, 13, 15, 17, 19. Hi ergo naturaliter sequentes impares 
sunt, quos nullus in medio par numerus distinguit: hos si per binarium 
numerum multiplices, efficies hoc modo, bis unum, id est qui dividitur 
quidem, sed ejus partes indivisibiles reperiuntur propter insecabilis unitatis 
naturam. Bis 3, bis 5, bis 7, bis 9, bis 11, et deinceps, ex quibus nascuntur 
hi, 2, 6, 10, 14, 18, 22. Quos si dividas, unam recipiunt sectionem, caeteram 
repudiantes, quod secunda divisio ab imparis medietate partis excluditur. 
His autem numeris ad se invicem quaternarii sola distantia est. Namque 
inter 2 et 6 numeros, 4 sunt. Rursus inter 6 et 10, et inter 10 et 14, 
et inter 14 et 18, idem quaternarius differentiam facit. Hi namque omnes 
quaternaria sese numerositate
---------------------------------------------------------
transcendunt. Quod idcirco contingit, quoniam primi qui positi sunt, hoc 
est eorum fundamenta, binario se numero praecedebant, quos quoniam per 
binarium multiplicavimus, in quaternarium numerum crevit illa progressio. 
Duo enim per bis multiplicati quaternarii faciunt summam. Igitur in naturalis 
numeri dispositione, pariter impares numeri quinto loco a se distant, solis 
4 se praecedunt, 3 in medio transeuntes, per binarium numerum multiplicatis 
imparibus, procreati. Contrariae vero esse dicuntur hae species numerorum, 
id est pariter par, et pariter impar, quod in numero pariter impari sola 
divisionem recipit major extremitas, in illo vero solus minor terminus 
sectione solutus est, et quod in forma pariter paris numeri
---------------------------------------------------------
ab extremitatibus incipienti, et usque ad media progredienti, quod continetur 
sub extremis terminis, idem est illi quod continetur sub intra se positis 
summulis. Atque hoc idem usque dum ad duas medietates fuerit ventum, in 
dispositionibus scilicet paribus. Si autem fuerint impares dispositiones, 
quod ab una medietate conficitur, hoc idem sub altrinsecus positis partibus 
procreatur. Atque hoc usquedum ad extremitates processio fiat. In ea enim 
dispositione quae est 2, 4, 8, 16, idem reddunt 2 per 16 multiplicati, 
quod 4 per octonarium numerum ducti. Utroque enim modo 32 fient. Quod si 
impar sit ordo, ut est 2, 4, 8, idem facient extremi quod medietas. Bis 
enim 8 sunt 16, quatuor quater sunt 16, qui numerus a quaternario in se 
ducto perficitur. In numero vero pariter
---------------------------------------------------------
impari, si fuerit unus in medio terminus, circum se positorum terminorum 
si in unum redigantur medietas est. Et idem eorum quoque qui super hos 
sunt terminos medietas est. Atque hoc usque ad extremos omnium terminorum, 
ut in eo ordine qui est pariter imparium numerorum 2, 6, 10, junctus binarius 
cum denario 12 explet, cujus senarius medietas invenitur. Si vero fuerint 
duae medietates junctae, ipsae utraeque aequales erunt super se terminis 
constitutis. Ut est in hoc ordine, 2, 6, 10, 14. Juncti enim 2 et 14, in 
16 crescunt, quos senarius cum denario copulatus efficiet. Atque hoc in 
numerosioribus terminis initio sumpto a mediis evenit, usque dum ad extrema 
veniatur.



          CAPUT XI. De numero impariter pari ejusque proprietatibus, et 
descriptionis ad impariter paris, in latitudine, in longitudine, ad pariter 
paris naturam pertinentis, expositio.


---------------------------------------------------------

Impariter par numerus est ex utrisque confectus, et medietatis loco gemina 
extremitate concluditur, ut qua ab utroque discrepet, eadem ad alterutrum 
cognatione jungatur. Hic autem talis est qui dividitur in aequas partes, 
cujusque pars in alias aequas dividi potest, et etiam aliquando partes 
partium dividuntur, sed non ut usque ad unitatem progrediatur aequabilis 
illa distinctio, ut sunt 24 et 28. Hi enim possunt in medietates dividi, 
et eorum rursus partes in
---------------------------------------------------------
alias medietates, sine aliqua dubitatione solvuntur. Sunt etiam quidam 
alii numeri, quorum partes alias recipiunt divisiones, sed ipsa divisio 
ad unitatem usque non pervenit. Igitur in eo quod plus quam unam suscipit 
sectionem, habet similitudinem pariter paris, sed a pariter impari segregatur. 
In eo vero quod usque ad unum sectio illa non ducitur, pariter imparem 
non refutat, sed a pariter pari disjungitur. Contingit autem huic numero 
et utraque habere quae superiores non habent, et utraque quae illi recipiunt 
obtinere. Et habet quidem quod utrique non habent, quod cum in uno solus 
major terminus divideretur, in alio vero solus minor terminus non divideretur, 
in hoc neque solus major terminus divisionem recipit, neque minor solus 
terminus a divisione sejungitur. Nam et partes solvuntur, et usque ad unitatem
---------------------------------------------------------
sectio illa non pervenit, sed ante unitatem invenitur terminus, quem secare 
non possis. Obtinet autem quae illi quoque recipiunt, quod quaedam partes 
ejus respondent, denominanturque secundum genus suum ad propriam quantitatem, 
ad similitudinem, scilicet pariter paris numeri. Aliae vero partes contrariam 
denominationem sumunt propriae quantitatis, ad pariter imparis scilicet 
formam. In 24 enim numero, par est quantitas partis a pari numero denominata. 
Nam quarta 6, secunda vero 12, sexta vero 4, duodecima 2, quae vocabulo 
partium a quantitatis paritate non discrepant. Contrariae vero denominantur, 
cum tertia pars octo, octava vero 3, vigesima autem quarta 1, quae denominationes 
cum pares sint inveniuntur
---------------------------------------------------------
impares quantitates, et cum sint pares summae, sunt impares denominationes. 
Nascuntur autem tales numeri ita, ut substantiam naturamque suam in ipsa 
etiam propria generatione designent, ex pariter paribus et pariter imparibus 
procreati. Pariter enim impares, cunctis dudum ordinatim positis imparibus, 
nascebantur, pariter vero pares ex duplici progressione. Disponantur igitur 
omnes in ordinem naturaliter impares, et sub his a quatuor inchoantes omnes 
duplices, et sint hoc modo: His igitur ita positis, si primus primi multiplicatione 
concrescat, id est si quaternarii ternarius, vel si idem primus secundi, 
id est octonarii ternarius, vel si
---------------------------------------------------------
idem primus tertii, id est 16 ternarius, et idem usque ad ultimum, vel 
si secundus primi et secundi, vel si secundus tertii, et eadem usque ad 
extremum multiplicatio proferatur, vel si tertius a primo inchoans usque 
in extremum transeat. Atque ita quartus et omnes in ordinem superiores 
multiplicent eos qui sub ipsis in dispositione sunt, omnes impariter pares 
procreabunt. Hujus autem rei tale sumamus exemplum, si tres quater multiplices, 
12 fient; vel si 5 quatuor multiplicent, 20 numerus excrescet; vel si item 
7 multiplicent 4, 28 succrescet, atque hoc usque in finem. Rursus si 8 
multiplicent 3, nascentur 24. Si 8 in 5, fiunt 40; si 8 in 7, colligentur 
56. Atque ad hunc modum si omnes inferiores duplices, in superioribus
---------------------------------------------------------
multiplicentur, vel si superiores eosdem inferiores multiplicent, cunctos 
qui nati fuerint impariter pares invenies. Atque haec est admirabilis hujus 
numeri forma, quod cum fuerit ipsa dispositio descriptioque perspecta numerorum, 
ad latitudinem pariter imparium, ad longitudinem pariter parium numerorum 
proprietas invenitur. Sunt enim in latitudinem duabus medietatibus aequales 
duae extremitates, vel una medietate duae duplices extremitates. In longitudinem 
vero, pariter paris numeri rem proprietatemque designat. Quod enim sub 
duabus medietatibus continetur, aequale est ei quod sub extremis conficitur, 
vel quod ab una medietate nascitur, aequale est illi quod sub utrisque 
extremitatibus continetur. Descriptio autem quae supposita est, hoc modo 
facta est. Quantoscunque in ordine pariter parium numerorum
---------------------------------------------------------
ternarius multiplicavit, quicunque ex eo procreati sunt, primo sunt versu 
dispositi. Rursus qui eosdem multiplicante quinario nati sunt, secundo 
loco constituti sunt. Post vero quos septenarius caeteros multiplicando 
procreavit, eosdem tertio conscripsimus loco, atque idem reliqua descriptionis 
parte perfecimus.
In hac formula sequenti, similitudo pariter paris et pariter imparis, ad 
impariter parem, ostenditur.
---------------------------------------------------------

        


          CAPUT XII. Descriptionis ad impariter paris, in latitudine, in 
longitudine, ad pariter paris naturam pertinentis expositio.


---------------------------------------------------------

Superius igitur digestae descriptionis haec ratio est. Si ad latitudinem 
respicias, ubi est duorum terminorum una medietas, ipsosque terminos jungas, 
duplos eos medietate propria reperies, ut 36 et 20 faciunt 56, quorum medietas 
est 28, qui medius est inter eos terminus constitutus. Et rursus 28 et 
12, si jungas, faciunt 40, quorum 20 medietas, medius eorum terminus invenitur. 
At vero ubi duas medietates habent,
---------------------------------------------------------
utraeque extremitates junctae, utrisque medietatibus aequales fiunt, ut 
12 et 36 cum junxeris fiunt 48, horum si medietates sibimet applicaveris, 
id est 20 et 28, idem erit, atque in alia parte latitudinis, eodem ordine 
qui fiant numeri, notati sunt. Neque ulla in re ratio utrisque latitudinis 
discrepabit, idemque in eodem ordine in caeteris numeris pernotabis, et 
hoc secundum formam pariter imparis numeri fit, in quo hanc proprietatem 
esse supra jam scriptum est. Rursum si ad longitudinem respicias, ubi duo 
termini unam medietatem habent, quod fit ex multiplicatis extremitatibus, 
hoc fit si medius terminus suae capiat pluralitatis augmenta. Nam duodecies 
48 faciunt 576. Medius vero eorum terminus, id est 24, si multiplicetur, 
eosdem rursus 576 procreabit. Et rursus si 24 in 96 multiplicentur, faciunt 
2304. Quorum medius
---------------------------------------------------------
terminus, id est 48, si in semetipsum ducatur, idem 2304 procreatur. Ubi 
autem termini duo duas medietates includunt, quod fit multiplicatis extremitatibus, 
hoc idem redditur in alterutram summam medietatibus ductis. Duodecies enim 
96 multiplicatis 1152 procreantur, duae vero eorum medietates, id est 24 
et 48, si in semetipsas multiplicentur, eosdem 1152 restituent. Atque hoc 
est, ad imitationem cognationemque numeri pariter paris, a quo participatione 
tracta, haec ei recognoscitur ingenerata proprietas. Et in alio vero latere 
longitudinis, eadem ratio descriptioque notata est. Quare manifestum est 
hunc numerum ex prioribus duobus esse procreatum, quoniam eorum retinet 
proprietates.



          CAPUT XIII. De numero impari ejusque divisione


---------------------------------------------------------

Impar quoque numerus est, qui a paris numeri natura substantiaque disjunctus 
est. Siquidem ille in gemina membra aequa dividi potest, hic ne secari 
queat, unitatis impedit interventus. Tres habet similiter subdivisiones, 
quarum una ejus pars est is numerus qui vocatur primus et incompositus. 
Secunda vero, qui est secundus et compositus. Et tertia is qui quadam horum 
medietate conjunctus est, et ab utriusque cognatione aliquid naturaliter 
trahit, qui est per se quidem secundus et compositus, sed ad alios comparatus, 
primus et incompositus invenitur.



          CAPUT XIV. De primo et incomposito.


---------------------------------------------------------

Et primus quidem et incompositus est, qui nullam aliam partem habet, nisi 
eam quae a tota numeri quantitate denominata sit, ut ipsa pars non sit 
nisi unitas, ut sunt 3, 5, 7, 11, 13, 17, 19, 23, 29, 31. In his ergo singulis 
nulla unquam alia pars invenietur, nisi quae ab ipsis denominata est, et 
ipsa tantum unitas, ut supra jam dictum est. In tribus enim una pars sola 
est, id est tertia, quae a tribus scilicet denominata est, et ipsa tertia 
pars unitas. Eodemque modo quinarii sola quinta pars est, et haec unitas, 
atque idem in singulis consequens reperietur. Dicitur autem primus et incompositus, 
quod nullus eum alter numerus
---------------------------------------------------------
metiatur, praeter solam, quae cunctis mater est, unitatem. Namque ternarium 
2 non numerant, idcirco quoniam si solos duos contra tres compares, pauciores 
sunt. Sin vero binarium bis facias, ampliorem tribus concrescit in 4. Metitur 
autem numerus numerorum, quoties vel semel, vel bis, vel tertio, vel quotieslibet 
numerus ad numerum comparatus, neque diminuta summa, neque aucta, ad comparati 
numeri terminum usque pervenit, ut duo si ad 6 compares, binarius numerus 
senarium tertio metietur. Primos ergo et incompositos nullus numerus metietur, 
praeter unitatem solam, quoniam ex nullis aliis numeris compositi sunt, 
sed tantum ex unitatibus in semetipsis auctis multiplicatisque procreantur. 
Ter enim unus 3, et quinquies unus 5, et septies unus 7 fecerunt. Et alii 
quidem, quos supra descripsimus, eodem modo
---------------------------------------------------------
nascuntur. Hi autem in semetipsos multiplicati faciunt alios numeros velut 
primi, eosque primam rerum substantiam vimque sortitos, cunctorum a se 
procreatorum velut quaedam elementa reperies, quia scilicet, et incompositi 
sunt, et simplici generatione formati, atque in eos omnes quicunque ex 
his prolati sunt numeri resolvuntur, ipsi vero neque ex aliis producuntur, 
neque in alia reducuntur.



          CAPUT XV. De secundo et composito.
Secundus vero et compositus, et ipse quidem impar est, propterea quod eadem 
imparis proprietate formatus est, sed nullam in se retinet substantiam 
principalem, compositusque est ex aliis numeris, habetque partes, et a 
seipso et ab alieno vocabulo denominatas,
---------------------------------------------------------
sed a se ipso denominatam partem, solam semper in his invenies unitatem, 
ab alieno vero vocabulo, vel unam, vel quodlibet alias, quanti fuerint 
scilicet numeri quibus ille compositis procreatur, ut sunt hi, 9, 15, 21, 
25, 27, 33, 39. Horum ergo singuli habent quidem a se denominatas partes, 
proprias scilicet unitates, ut 9, nonam, id est 1; 15, quintam decimam, 
eamdem rursus unitatem, et in caeteris quos supra descripsimus idem convenit. 
Habent etiam ab alieno vocabulo partem, ut 9, tertiam, id est ternarium, 
et 15, tertiam, id est 5, et quintam, id est, 3; 21 vero tertiam, id est 
7, septimam, 3, et in omnibus aliis eadem consequentia est. Secundus autem 
vocatur hic numerus, quoniam non sola unitate metitur, sed etiam alio numero 
a quo scilicet conjunctus est.
---------------------------------------------------------
Neque habet in se quidquam principalis intelligentiae. Nam ex aliis numeris 
procreatur, 9 quidem ex 3, 15 vero ex 3 et 5, et 21 ex 3 et 7, et caeteri 
eodem modo. Compositus autem dicitur, eo quod resolvi potest in eosdem 
ipsos a quibus dicitur esse compositus, in eos scilicet qui compositum 
numerum metiuntur. Nihil autem quod dissolvi potest incompositum est, sed 
omni rerum necessitate compositum.



          CAPUT XVI. De eo qui per se secundus et compositus, ad alium 
primus et incompositus est.
His vero contra se positis, id est primo et incomposito, et secundo et 
composito, et naturali diversitate disjunctis, alius in medio consideratur, 
qui ipse
---------------------------------------------------------
quidem compositus sit, et secundus, et alterius recipiens mensionem, atque 
ideo, et partis alieni vocabuli capax, sed cum fuerit ad alium ejusdem 
generis numerum comparatus, nulla cum eo communi mensura conjungitur, nec 
habebunt partes aequivocas, ut sunt 9 ad 25, nulla hos communis numerorum 
mensura metitur, nisi forte unitas quae omnium numerorum mensura communis 
est. Et hi quidem non habent aequivocas partes. Nam quae in 9 tertia est, 
in 25 non est, et quae in 25 quinta est, in novenario non est. Ergo hi 
per naturam utrique secundi et compositi sunt, comparati vero ad se invicem 
primi incompositique redduntur, quod utrosque nulla alia mensura metitur, 
nisi unitas quae ab utrisque denominata
---------------------------------------------------------
est. Nam in novenario nona est, in 25 vigesima quinta.



          CAPUT XVII. De primi et incompositi, secundi et compositi, et 
ad se quidem secundi et compositi, ad alterutrum vero primi et incompositi 
procreatione.
Generatio autem ipsorum atque ortus hujusmodi investigatione colligitur, 
quam scilicet Eratosthenes cribrum nominabat, quod cunctis imparibus in 
medio collocatis, per eam quam tradituri sumus artem, qui primi, quive 
secundi, quique tertii generis videantur esse, distinguitur. Disponantur 
enim a ternario numero cuncti in ordinem impares, in quamlibet longissimam 
porrectionem, 3, 5, 7, 9, 11, 13, 15, 17, 19, 21, 23, 25, 27, 29, 31, 33, 
35, 37, 39, 41,
---------------------------------------------------------
43, 45, 47, 49. His igitur ita dispositis considerandum primus numerus 
quem eorum qui sunt in ordine positi primum metiri possit, sed duobus praeteritis, 
illum qui post eos est positus, mox metitur. Et si post eumdem ipsum quem 
mensus est, alii duo transmissi sunt, illum qui post duos est rursus metitur. 
Et eodem modo si duos quis reliquerit, post eos qui est, a primo numero 
metiendus est. Eodemque modo relictis semper duobus, a primo in infinitum 
pergentes metientur. Sed id non vulgo neque confuse. Nam primus numerus 
illum qui est post duos secundum se locatos per suam quantitatem metitur. 
Ternarius enim numerus tertio 9 metitur. Si autem post novenarium duos 
reliquero, qui mihi post illos incurrerit, a primo metiendus est, per secundi 
imparis
---------------------------------------------------------
quantitatem, id est per quinarium. Nam si post 9 duos relinquam, id est, 
11 et 13, ternarius numerus 15 metietur per secundi numeri quantitatem, 
id est per quinarii, quoniam ternarius 15 quinquies metitur. Rursus si, 
a quindenario inchoans, duos intermisero, qui posterior positus est, ejus 
primus numerus, mensura est per tertii imparis pluralitatem. Nam si post 
15 intermisero 17 et 19, incurrit 21, quem ternarius numerus secundum septenarium 
metitur, 21 enim numeri ternarius septima pars est. Atque hoc in infinitum 
faciens, reperio primum numerum, si binos intermisero, omnes sequentes 
post se metiri secundum quantitatem positorum ordine imparium numerorum. 
Si vero quinarius numerus, qui in secundo loco est constitutus, velit quis 
cujus prima
---------------------------------------------------------
ac deinceps sit mensura invenire, transmissis 4 imparibus, quintus ei, 
quem metiri possit, occurrit. Intermittantur enim 4 impares, id est 7 et 
9 et 11 et 13, post hos est quintus decimus, quem quinarius metitur, secundum 
primi scilicet quantitatem, id est ternarii, quinque enim 15, tertio metiuntur. 
Ac deinceps si quatuor intermittat, eum qui post illos locatus est, secundus, 
id est quinarius sui quantitate metitur. Nam post quindecim intermissis 
17 et 19 et 21 et 23, post eos 25 reperio, quos quinarius scilicet numerus 
sua pluralitate metitur. Quinquies enim quinario multiplicato, 25 succrescunt. 
Si vero post hunc quilibet 4 intermittat, eadem ordinis servata constantia, 
qui eos sequitur, secundum tertii, idest septenarii
---------------------------------------------------------
numeri summam, a quinario metietur. Atque haec est infinita processio. 
Si vero tertius numerus quem metiri possit exquiritur, sex in medio relinquentur, 
et quem septimum ordo monstraverit, hic per primi numeri, id est, ternarii 
quantitatem metiendus est. Et post illum sex aliis interpositis, quem post 
eos numeri series dabit, per quinarium, id est per secundum, tertii eum 
mensura percurret. Si vero alios rursus sex in medio quis relinquat, ille 
qui sequitur, per septenarium numerum ab eodem septenario metiendus est, 
id est per tertii quantitatem. Atque hic usque in extremum ratus ordo progreditur. 
Suscipient ergo metiendi vicissitudinem, quemadmodum sunt in ordinem naturaliter 
impares constituti. Metientur
---------------------------------------------------------
autem, si per pares numeros a binario inchoantes, positos inter se impares 
rata intermissione transiliant, ut primus 2, secundus 4, tertius 6, quartus 
8, quintus 10. Vel si locos suos conduplicent, et secundum duplicationem 
terminos intermittant, ut ternarius qui primus est numerus et unus (omnis 
enim primus, unus est), bis locum suum multiplicet, faciatque bis unum. 
Qui cum duo sint, primus duos medios transeat. Rursus secundus, id est 
quinarius, si locum suum duplicet, 4 explicabit: hic quoque 4 intermittat. 
Item si septenarius, qui tertius est, locum suum duplicet, sex creabit: 
bis enim 3 senarium jungunt; hic ergo in ordinem sex relinquat. Quartus 
quoque si locum suum duplicet, 8 succrescent:
---------------------------------------------------------
ille quoque 8 transiliat; atque hoc quidem in caeteris perspiciendum. Modum 
autem mensionis secundum ordinem collocatorum ipsa series dabit. Nam primus, 
primum quem numerat, secundum primum numerat, id est secundum se, et secundum 
primus quem numerat, per secundum numerat, et tertium per tertium, et quartum 
item per quartum. Cum autem secundus mensionem susceperit, primum, quem 
numerat, secundum primum metitur, secundum vero quem numerat, per se, id 
est per secundum, et tertium per tertium, et in caeteris eadem similitudine 
mensura constabit. Alios ergo si respicias, vel qui alios mensi sunt, vel 
qui ipsi ab aliis metiuntur, invenies omnium simul communem mensuram esse 
non posse, neque ut omnes quemquam
---------------------------------------------------------
alium simul numerent, quosdam autem ex his ab alio posse metiri, ita ut 
ab uno tantum numerentur, alios vero ut etiam a pluribus, quosdam autem 
ut praeter unitatem eorum nulla mensura sit. Qui ergo nullam mensuram praeter 
unitatem recipiunt, hos primos et incompositos judicamus, qui vero aliquam 
mensuram praeter unitatem, vel alienigenae partis vocabulum sortiuntur, 
eos pronuntiemus secundos atque compositos. Tertium vero illud genus per 
se secundi et compositi, primi vero et incompositi ad alterutrum comparati, 
hac inquisitor ratione reperiet. Si enim quoslibet illos numeros secundum 
suam in semetipsos multiplices quantitatem, qui procreantur ad alterutrum 
comparati, nulla mensura communione junguntur. Tres enim et 5 si multiplices, 
tres tertio 9 faciunt, et quinquies 5 reddent 25. His igitur nulla
---------------------------------------------------------
est cognatio communis mensurae. Rursus 5 et 7, quos procreant si compares, 
hi quoque incommensurabiles erunt. Quinquies enim quinque (ut dictum est) 
25, septies 7 faciunt 49. Quorum mensura nulla communis est, nisi forte 
omnium horum procreatrix et mater unitas.



          CAPUT XVIII. De inventione eorum numerorum, qui ad se secundi 
et compositi sunt, ad alios vero relati, primi et incompositi.
Qua vero ratione tales numeros invenire possimus, si quis nobis eosdem 
proponat, et imperet agnoscere utrum aliqua mensura commensurabiles sint, 
an certe sola unitas utrosque metiatur, reperiendi ars
---------------------------------------------------------
talis est. Datis enim duobus numeris inaequalibus, auferre de majore minorem 
oportebit, et qui relictus fuerit, si major est, auferre ex eo rursus minorem, 
si vero minor fuerit, eum ex reliquo majore detrahere. Atque hoc eo usque 
faciendum, quoad unitas ultima vicem retractionis impediat, aut aliquis 
numerus impar necessario, si utrique numeri impares proponantur. Sed eum 
qui relinquitur numerum, sibi ipsi videbis aequalem. Ergo si in unum incurrat 
vicissim ista subtractio, primi contra se necessario numeri dicentur, et 
nulla alia mensura nisi sola unitate conjuncti. Si vero ad aliquem numerum 
(ut superius dictum est) finis diminutionis incurrerit, erit ejus numerus 
qui metiatur utrasque summas, atque eumdem
---------------------------------------------------------
ipsum qui remanserit dicemus utrorumque communem esse mensuram. Age enim 
duos numeros propositos habeamus, quos jubeamur agnoscere an eos aliqua 
mensura communis metiatur. Atque hi sint 9 scilicet et 29, hoc igitur faciemus 
modo reciprocam diminutionem. Auferamus de majore minorem, hoc est de 29 
novenarium, relinquentur 20. Ex his ergo 20 rursus minorem detrahamus, 
id est 9, et relinquentur 11. Ex his rursus detraho 9, relicti sunt 2. 
Quos si detraho novenario, et relicti sunt 7. Quod si duo rursus septenario 
dempserim, supersunt 5, atque ex his alios duos, tres rursum exuberant, 
quos alio binario diminutos, sola unitas superstes egreditur. Rursus si 
ex duobus unum auferam, in uno terminus detractionis haerebit, quem duorum 
illorum
---------------------------------------------------------
numerorum, id est 9 et 29, solum neque alium constat esse mensuram. Hos 
ergo contra se primos vocabimus. Sed sint alii numeri nobis eadem conditione 
propositi, id est 21 et 9, ut quales hi sint investigentur cum sibimet 
fuerint invicem comparati. Rursus aufero de majore minoris numeri quantitatem, 
id est 9 de 21, relinquentur 12. Ex his rursus demo 9, supersunt 3. Qui 
si ex novenario retrahantur, senarius relinquetur. Quibus item si quis 
ternarium demat, 3 relinquentur, de quibus tres detrahi nequeunt, atque 
hic est sibi ipsi aequalis. Nam 3 qui detrahebantur, usque ad ternarium 
numerum pervenerunt, a quo, quoniam aequales sunt, detrahi minuique non 
poterunt. Hos igitur commensurabiles pronuntiabimus, et est eorum qui est 
reliquus ternarius mensura communis.



          CAPUT XIX. Alia partitio paris secundum perfectos, imperfectos 
et ultra quam perfectos.


---------------------------------------------------------

Ac de imparibus numeris, quantum introductionis permittebat brevitas, expeditum 
est. Rursus numerorum parium sic fit secunda divisio. Alii enim eorum sunt 
superflui, alii diminuti, secundum utrasque habitudines inaequalitatis. 
Omnis quippe inaequalitas, aut in majoribus, aut in minoribus consideratur. 
Illi enim immoderata quodammodo plenitudine, proprii corporis modum, partium 
suarum numerositate praecedunt. Illos autem veluti paupertate inopes oppressosque, 
quadam naturae suae inopia, minor quam ipsi sunt partium summa componit, 
atque illi quidem quorum partes ultra quam satis est sese porrexerunt,
---------------------------------------------------------
superflui nominantur, ut sunt 12 vel 24. Hi enim suis partibus comparati, 
majorem partium summam toto corpore sortiuntur. Est enim duodenarii medietas 
6, pars tertia 4, pars quarta 3, pars sexta 2, pars duodecima 1 est. Omnisque 
hic cumulus redundat in 16, et totius corporis sui multitudinem vincunt. 
Rursus 24 numeri medietas est 12, tertia 8, quarta 6, sexta 4, octava 3, 
duodecima 2, vicesima quarta 1, qui omnes triginta et sex rependunt. In 
qua re manifestum est quod summa partium major est, et supra proprium corpus 
exundat. Atque hic quidem quoniam compositae partes totius summam numeri 
vincunt, superfluus appellatur. Diminutus vero ille, cujus eodem modo compositae 
partes totius termini multitudine superantur, ut 8 vel 9: habet
---------------------------------------------------------
enim octonarius partem mediam, id est 4; habet et quartam, id est duo; 
habet et octavam, id est unum, quae cunctae in unum redactae 7 colligunt, 
minorem scilicet summam toto corpore concludentes. Rursus 14 habent medietatem, 
id est septenarium; habent septimam, id est 2; habent quartam decimam, 
id est 1, quae in unum si collectae sint, denarii numeri summa concrescit, 
toto scilicet termino minor. Atque hi quidem hoc modo sunt, ut prior ille 
quem suae partes superant talis videatur, tanquam si quis multis super 
naturam manibus natus, ut centimanus Gigas, vel triplici conjunctus corpore, 
ut Geryon tergeminus, vel quidquid unquam monstruosum natura in partium 
multiplicatione surripuit. Ille vero ut si naturaliter quadam necessaria 
parte detracta, aut
---------------------------------------------------------
minus oculo nasceretur, ut Cyclopeae frontis dedecus fuit, vel quo alio 
curtatus membro, naturale totius suae plenitudinis dispendium sortiretur. 
Inter hos autem, velut inter aequales intemperantias, medii temperamentum 
limitis sortitus est ille numerus qui perfectus dicitur, virtutis scilicet 
aemulator, qui nec supervacua progressione porrigitur, nec contracta rursus 
diminutione remittitur, sed medietatis obtinens terminum, suis aequus partibus, 
nec crassatur abundantia, nec eget inopia, ut sex vel 28. Namque senarius 
habet partem mediam, id est 3, et tertiam, id est 2, et sextam, id est 
1, quae in unam summam si redactae sint, par totum numeri corpus suis partibus 
invenitur. 28 vero habet medietatem 14, et
---------------------------------------------------------
septimam 4, nec caret quarta, id est 7, possidet quartam decimam 2, et 
reperies in eo vicesimam octavam 1, quae in unum redactae, totum partibus 
corpus aequabunt, 28 enim junctae partes efficient.



          CAPUT XX. De generatione numeri perfecti.
Est autem in his quoque magna similitudo virtutis et vitii. Perfectos enim 
numeros raro invenies, eosque facile numerabiles, quippe qui pauci sunt, 
et nimis constanti ordine procreati; at vero superfluos ac diminutos longe 
multos infinitosque reperies, nec ullis ordinibus passim inordinateque 
dispositos, et a nullo certo fine generatos. Sunt autem perfecti numeri, 
intra denarium numerum 6, intra centenarium 28, intra millenarium numerum 
496, intra decem
---------------------------------------------------------
millia 8128. Et semper hi numeri duobus paribus terminantur 6 et 8, et 
semper alternatim in hos numeros, summarum fines perveniunt. Nam et primum 
sex, deinde 28. Post hos 496, idem senarius qui primus, post quem 8128, 
idem octonarius qui secundus. Generatio autem procreatioque eorum est fixa 
firmaque, nec quo alio modo fieri possint, nec ut si hoc modo fiant, aliud 
quiddam ullo modo valeat procreari. Dispositos enim ab uno omnes pariter 
pares numeros in ordinem quousque volueris, primo secundum aggregabis, 
et si primus numerus et incompositus ex illa coacervatione factus sit, 
totam summam in illum multiplicabis, quem posterius aggregaveras. Si vero 
coacervatione facta, primus et incompositus non inventus fuerit, sed compositus 
et secundus, hunc
---------------------------------------------------------
transgredere, atque alium qui sequitur aggregabis. Si vero necdum fuerit 
primus et incompositus, alium rursus adjunge, et vide quid fiat. Quod si 
primum incompositumque reperies, tunc in ultimae multitudinem summae coacervationem 
multiplicabis. Disponantur enim omnes pariter pares numeri, hoc modo: 1, 
2, 4, 8, 16, 32, 64, 128. Facies ergo ita: pones 1, eique aggregabis 2; 
tunc respicies ex hac aggregatione qui numerus factus sit: sunt 3, qui 
scilicet primus et incompositus est, et post unitatem ultimum binarium 
numerum aggregaveras. Si igitur ternarium, id est qui ex coacervatione 
collectus est, per binarium multiplices, qui est ultimus aggregatus, perfectus 
sine ulla dubitatione nascetur. Bis enim 3 faciunt 6, qui habent unam quidem 
a se denominatam
---------------------------------------------------------
partem, id est sextam, tres vero medietatem secundum dualitatem, at vero 
duo secundum coacervationem, id est secundum ternarium, quoniam coacervati 
tres, multiplicati sunt. Viginti octo autem eodem modo nascuntur. Si enim 
super unum et duo, qui sunt tres, addas sequentem pariter parem, id est 
4, septenariam summam facies; sed ultimum numerum quaternarium consequenter 
adjunxeras; per hunc igitur si illam coacervationem multiplicaveris, perfectus 
numerus procreatur. Septies enim 4, 28 sunt, qui est suis partibus par, 
habens unum a se denominatum, id est vigesimum octavum; medietatem vero 
secundum binarium 14, secundum quaternarium 7, septimam vero secundum septenarium 
4, secundum
---------------------------------------------------------
omnium collectionem, quartum decimum, duo, qui vocabulo medietatis opponitur. 
Ergo cum hi reperti sint, si alios invenire secteris, eadem oportet ratione 
ut vestiges. Ponas enim unum licebit, et post hunc 2 et 4, qui in septenarium 
cumulantur, sed de hoc dudum exstitit 28 perfectus numerus. Huic igitur 
qui sequitur pariter par, id est 8, continens jungatur accessio, qui prioribus 
superveniens, 15 restituit. Sed hic primus et incompositus non est. Habet 
enim generis alterius partem super illam, quae est a semetipsa denominata, 
quintam decimam, scilicet unitatem. Hunc igitur, quoniam secundus est compositus 
praeterito, et adjunge superioribus continentem pariter parem numerum, 
id est 16. Qui cum 15 junctus, unum ac 30 conficiet. Sed hic primus rursus 
et incompositus est. Hunc igitur cum extremi aggregati summa
---------------------------------------------------------
multiplica, ut fiant sedecies 31, qui 496 explicant. Haec autem est intra 
millenarium numerum perfecta, et suis partibus aequa numerositas. Igitur 
prima unitas virtute atque potentia, non etiam actu vel re, et ipsa perfecta 
est. Nam si primam ipsam sumpsero de proposito ordine numerorum, video 
primam atque incompositam, quam si per seipsam multiplico, eadem mihi unitas 
procreatur. Semel enim unum solam efficit unitatem, quae partibus suis 
aequalis est potentia solum, caeteris etiam actu atque opere perfectis. 
Recte igitur unitas propria virtute perfecta est, quod et prima est et 
incomposita, et per seipsam multiplicata sese ipsa conservat. Sed quoniam 
de ea quantitate quae per se sit dictum est, operis sequentiam ad illam 
quae refertur ad aliquid transferamus.



          CAPUT XXI. De relata ad aliquid quantitate.


---------------------------------------------------------

Ad aliquid vero quantitatis, duplex est prima divisio. Omne enim, aut aequale 
est, aut inaequale, quidquid alterius comparatione metitur. Et aequale 
quidem est, quod ad aliquid comparatum, neque minore summa infra est, neque 
majore transgreditur, ut denarius denario, vel ternarius ternario, vel 
cubitum cubito, vel pes pedi, et his similia. Haec autem pars relatae ad 
aliquid quantitatis, id est, aequalitas, naturaliter indivisa est. Nullus 
enim dicere potest quod aequalitatis hoc quidem tale est, illud vero hujusmodi. 
Omnis enim aequalitas unam servat in propria moderatione
---------------------------------------------------------
mensuram. Illud etiam quod quae ei quantitas comparatur, non alio vocabulo 
atque ipsa cui comparatur edicitur. Nam quemadmodum amicus amico amicus 
est, vicinusque vicino, ita dicitur aequalis aequali. Inaequalis vero quantitatis 
gemina divisio est. Secatur enim quod inaequale est in majus atque minus, 
quae contraria sibimet denominatione funguntur. Namque majus minore majus 
est, et minus majore minus est, et utraque non eisdem vocabulis, quemadmodum 
secundum aequalitatem dictum est, sed diversis distantibusque signata sunt, 
ad modum discentis scilicet, vel docentis, vel caedentis, vel vapulantis, 
vel quaecunque ad aliquid relata, aliter denominatis contrariis comparantur.



          CAPUT XXII. De speciebus majoris inaequalitatis et minoris.


---------------------------------------------------------

Majoris vero inaequalitatis quinque partes sunt. Est enim una quae vocatur 
multiplex, alia superparticularis, tertia superpartiens, quarta multiplex 
superparticularis, quinta multiplex superpartiens. His igitur quinque majoris 
partibus, oppositae sunt aliae quinque partes minoris, quemadmodum ipsum 
majus minori semper opponitur, quae minoris species, ita singillatim specibus 
quinque majoris his quae supradictae sunt opponuntur, ut eisdem nominibus 
nuncupentur, sola tantum sub praepositione distantes. Dicitur enim submultiplex, 
subsuperparticularis, subsuperpartiens, multiplex subsuperparticularis, 
et multiplex subsuperpartiens.



          CAPUT XXIII. De multiplici ejusque speciebus, earumque generationibus.


---------------------------------------------------------

Rursus multiplex est prima pars majoris inaequalitatis, cunctis aliis antiquior 
naturaque praestantior, ut paulo post demonstrabimus. Hic autem numerus 
hujusmodi est, ut comparatus cum altero, illum contra quem comparatus est, 
habeat plus quam semel. Quod primum in naturalis numeri dispositione conveniet, 
namque ad unum cuncti qui sequuntur, omnium ordine multiplicium sequentias 
varietatesque custodiunt. Ad primum enim, id est unitatem, 2 duplus, 3 
triplus, 4 quadruplus, atque ita in ordinem progredientes, omnes texuntur 
multiplices quantitates. Quod autem dictum est, plus quam semel, id a binario
---------------------------------------------------------
numero principium capit, et in infinitum per ternarium quaternariumque, 
et caeterorum ordinem sequentiamque progreditur. Contra hunc vero discriminatus 
est ille qui vocatur submultiplex, et haec quoque prima minoris quantitatis 
species est. Hic autem numerus hujusmodi est, qui in alterius comparatione 
productus, plus quam semel majoris numerat summam, sua scilicet quantitate 
cum eo aequaliter inchoans, aequaliterque determinans. Idem autem dico 
numerat quod metitur. Si igitur bis solum majorem numerum minor numerus 
metiatur, subduplus vocabitur, si vero ter subtriplus, si quater subquadruplus, 
et fit per haec in infinitum progressio, additaque eos semper sub propositione 
nominabis, ut unus
---------------------------------------------------------
duorum subduplus, trium subtriplus, 4 subquadruplus appelletur, et consequenter. 
Cum autem naturaliter multiplicitas et submultiplicitas infinita sit, eorum 
quoque species per proprias generationes in infinita consideratione versantur. 
Si enim positis in naturali constitutione numeris, singulos per suas consequentias 
pares eligas, omnium ab uno parium atque imparium sese sequentium duplices 
erunt, et hujus speculationis terminus non deficit. Ponatur enim naturalis 
numerus hoc modo, 1, 2, 3, 4, 5, 6, 7, 8, 9, 10, 11, 12, 13, 14, 15, 16, 
17, 18, 19, 20. Horum ergo si primum sumas parem, id est 2, primi duplus 
erit, id est unitatis. Si vero sequentem parem, id est 4, secundi duplus 
est, id est duorum. Si vero tertium
---------------------------------------------------------
parem sumas, id est 6, tertii numeri in naturali constitutione duplus est, 
id est ternarii. Si vero quartum parem inspicias, id est 8, quarti numeri, 
id est quaternarii duplus est. Idemque in caeteris in infinitum sumentibus, 
sine aliquo impedimento procedit. Triplices autem nascuntur, si in eadem 
dispositione naturali duo semper intermittantur, et qui post duo sunt ad 
naturalem numerum comparentur, excepto ternario, qui ut unitatis triplus 
sit, solum binarium praetermittit. Post unum et duo, 3 sunt, qui triplus 
unius est. Rursus post 4 et 5, sunt 6, qui secundi numeri, id est duorum 
triplus est. Rursus post 6, sunt 7 et 8, et post hos 9, qui tertii numeri, 
id est ternarii triplus est. Atque hoc idem in infinitum si quis faciat, 
sine ulla offensione procedit. Quadruplorum
---------------------------------------------------------
vero generatio incipit, si quis tres numeros intermittat. Post unum quippe 
et 2 et 3, sunt 4, qui primi, id est unius, quadruplus est. Rursus si intermisero 
quinarium, senarium, et septenarium, octonarius mihi quartus occurrit, 
tribus scilicet intermissis, qui binarii, id est secundi numeri, quadruplus 
est. At vero si post octo tres terminos intermisero, id est 9 et 10 et 
11, duodenarius qui sequitur ternarii numeri quadruplus est. Atque hoc 
idem in infinitum progressis necesse est evenire, semperque una terminorum 
intermissione si crescat adjectio, ordinatas te multiplicis numeri vices 
invenire miraberis. Si enim 4 intermittas, quincuplus invenitur, si quinque 
sexcuplus, si sex septuplus, semperque ipsius multiplicitatis nomine uno 
minus intermissionis vocabulo
---------------------------------------------------------
procreantur. Nam duplus unum intermittit, triplus 2, quadruplus 3, quincuplus 
4. Et deinceps ad eumdem ordinem sequentia est. Et omnes quidem dupli secundum 
proprias sequentias parium numerorum pares sunt. Tripli vero, unus semper 
par terminus, impar alius invenitur. Quadrupli vero, rursus semper parem 
custodiunt quantitatem. Constituunturque a quarto numero, uno ex prioribus 
per ordinem positis paribus intermisso, primo pari binario, post hunc 8 
intermisso senario, post hunc 12 transmisso denario. Atque hoc idem in 
caeteris. Quincupli vero propositio, secundum triplicis similitudinem, 
alternatim paribus atque imparibus positis, ordinatur.



          CAPUT XXIV. De superparticulari, ejusque speciebus, earumque 
generationibus.


---------------------------------------------------------

Superparticularis vero est numerus ad alterum comparatus, quotiens habet 
in se totum minorem et partem ejus aliquam. Qui si minoris habeat medietatem, 
vocatur sesquialter, si vero tertiam partem, vocatur sesquitertius, si 
vero quartam, vocatur sesquiquartus, et si quintam, vocatur sesquiquintus. 
Atque his nominibus in infinitum duciis, in infinitum quoque superparticularium 
forma progreditur. Et majores quidem numeri hoc modo vocantur, minores 
vero qui habentur toti et eorum aliqua pars, unus subsesquialter, alter 
subsesquitertius, alius subsesquiquartus, alius vero subsesquiquintus, 
atque idem secundum majorum normam multitudinemque protenditur.
---------------------------------------------------------
Voco autem majores numeros duces, minores comites. Superparticularium quoque 
infinita est multitudo, ob eam rem quod ejusdem species interminabili progressione 
funguntur. Namque sesquialter habebit quidem duces omnes post ternarium 
numerum naturaliter triplices. Comites vero, omnes post binarium naturaliter 
pares, hoc modo, ut primus primo, secundus secundo, tertius tertio comparetur, 
et deinceps. Describantur enim longissimi versus triplicium naturalis numeri 
atque duplicium, et sit hoc modo: Primus igitur versus continet numerum 
naturalem,
---------------------------------------------------------
secundus ejus triplicem, tertius vero duplicem, atque in eo si ternarius 
binario, vel si senarius quaternario, vel novenarius senario comparetur, 
vel omnes triplices superiores si duplicibus numeris consequentibus opponantur, 
hemiolia, id est sesquialtera proportio nascetur, tres enim habent intra 
se duo, et eorum mediam partem, id est 1, sex quoque continent intra se 
4, et eorum medietatem, id est 2, et novem intra se senarium claudunt, 
et ejus mediam partem, id est 3, eodemque modo in caeteris. Dicendum vero 
si quis secundam speciem superparticularis numeri considerare desideret, 
id est sesquitertiam, quali ratione reperiat. Ac definitio quidem hujus 
comparationis talis est. Sesquitertius est, qui minori comparatus, habet 
eum semel et ejus tertiam
---------------------------------------------------------
partem; sed hi inveniuntur si, omnibus a quaternario numero continuatim 
quadruplis constitutis, a ternario numero triplices comparentur, eruntque 
duces quadrupli, comites tripli. Sit enim in ordine hoc modo numerus naturalis, 
ut sub eo quadrupli, et sub eo tripli sint, supponatur sub primo quadruplo 
primus triplus, sub secundo secundus, sub tertio tertius, et eodem modo 
cuncti ejusdem primi versus tripli in ordinem dirigantur. Igitur primum 
primo si compares, sesquitertia ratio continebitur. Nam si 4 tribus compares, 
habebunt in se 4, totum ternarium et ejus tertiam partem, id est
---------------------------------------------------------
1, et si secundum secundo, id est octonarium senario compares, idem invenies: 
habebit enim octonarius senarium totum, et ejus tertiam partem, id est 
2, et per eamdem sequentiam usque in infinitum progrediendum est. Notandum 
quoque est quod 3 comites sunt, duces 4. Rursus 6 comites, duces 8, et 
in eodem ordine caeteri simili modo vocantur duces sesquitertii, comites 
subsesquitertii, et in cunctis secundum hunc modum posita convenit servare 
vocabula.



          CAPUT XXV. De quodam utili ad cognitionem superparticularibus 
accidente.
Hoc autem admirabile profundissimumque in istorum ordinibus invenitur, 
quod primus dux primusque
---------------------------------------------------------
comes ad se invicem nulla numeri intermissione copulantur. Nam primi se 
nullo in medio posito transeunt, secundi interponunt 1, tertii duos, quarti 
3, et deinceps una semper minore quam ipsi sunt intermissione succrescunt. 
Atque hoc vel in sesquialteris, vel in sesquitertiis, vel in aliis superparticularis 
partibus necesse est inveniri. Namque ut quaternarius contra ternarium 
comparetur, nullum intermisimus, post 3 enim mox 4 sunt. At vero 6 contra 
8, in secundo scilicet sesquitertio, una facta est intermissio. Inter 6 
enim et 8 solus est septenarius qui transmissus est numerus. Rursus ut 
9 contra 12 comparemus, qui sunt in dispositione tertii, duorum mediorum 
est facta transmissio. Inter 9 enim et 12 sunt 10 et 11; secundum hunc 
modum quarta dispositio 3, quinta 4 intermittit.



          CAPUT XXVI. Descriptio per quam docetur caeteris inaequalitatis 
speciebus antiquiorem esse multiplicem, et digestae formulae ratio et expositio.


---------------------------------------------------------


---------------------------------------------------------
Quoniam autem naturaliter et secundum propriam ordinis consequentiam, multiplicem 
inaequalitatis speciem cunctis praeposuimus, primamque speciem esse monstravimus, 
licet hoc nobis posterioris operis ordine clarescat, hic quoque perstringentes 
id quod proposuimus planissime breviterque doceamus. Sit enim talis descriptio, 
in qua ponatur in ordinem, usque ad denarium numerum, continui numeri ordo 
naturalis, et secundo versu, duplus ordo texatur, tertio triplus, quarto 
quadruplus, et hoc usque ad decuplum. Sic enim cognoscemus quemadmodum 
superparticulari et superpartienti, et cunctis aliis princeps erit species 
multiplicis, et quaedam alia simul inspiciemus et ad subtilitatem tenuissima, 
et ad scientiam utilissima, et ad
---------------------------------------------------------
exercitationem mentis jocundissima.



          CAPUT XXVII. Ratio atque expositio digestae formulae.


---------------------------------------------------------

Si igitur duo prima latera propositae formulae quae faciunt angulum, ab 
uno ad 10, et 10 procedentia respiciantur, et his subteriores ordines comparentur, 
qui scilicet a 4 angulum incipientes, in vigenos terminum ponunt, duplex, 
id est prima species multiplicitatis ostenditur, ita ut primus primum sola 
superet unitate, ut duo unum, secundus secundum binario supervadat, ut 
quaternarius binarium, tertius tertium tribus, ut senarius ternarium, quartus 
quartum, quaternarii numerositate transcendat, ut 8 quaternarium, et per 
eamdem cuncti sequentiam sese minoris pluralitate praetereant. Si vero 
tertius angulus aspiciatur, qui ab 9 inchoans, longitudinem latitudinemque 
tricenis altrinsecus numeris extendit, et
---------------------------------------------------------
hic cum prima latitudine et longitudine comparetur, triplex species multiplicitatis 
occurrit, ita ut ista comparatio per X litteram fiat. Hique se numeri superabunt 
secundum paritatis factam naturaliter connexionem. Primus enim primum duobus 
superat, ut unum 3, secundus secundum quaternario, ut binarium senarius, 
tertius tertium sex, ut ternarium novenarius, et ad eumdem caeteri modum 
progressionis augescunt.
Quam rem nobis, scilicet, et ipsa naturalis objecit integritas, nihil nobis 
extra machinantibus, ut in ipso modulo descriptionis apparet. Si quis autem 
quarti anguli terminum qui sedecim numeri quantitate notatus est, et longitudinem 
latitudinemque in quadragenos determinat, velit superioribus comparare, 
per X litterae formam proportione collata, quadrupli multitudinem
---------------------------------------------------------
pernotabit. Hisque est ordinabilis super se progressio, ut primus primum 
tribus superet, ut 4 unitatem. Secundus secundum senario vincat, ut octo 
binarium. Tertius tertium novenario transeat, ut duodenarius ternarium, 
et sequentes summulae trium se semper adjecta quantitate transiliant. Et 
si quis subteriores aspiciat angulos, idem per omnes multiplicitatis species, 
usque ad decuplum dispositissima ordinatione perveniet. Si quis vero in 
hac descriptione, superparticularis species requirat, tali modo reperiet. 
Si enim secundum angulum notet, cujus est initium quaternarius, eique superjacet 
binarius, atque hunc sequentem quis accommodet ordinem, sesquialtera proportio 
declarabitur. Nam tertius secundi versus, sesquialter est, ut tres ad duo, 
vel sex
---------------------------------------------------------
ad quatuor, vel 9 ad 6, vel 12 ad 8. Itemque in caeteris qui sunt in eadem 
serie numeri, si talis conjugatio misceatur, nulla varietatis dissimilitudo 
surripiet. Eadem tamen summarum supergressio est in hoc quoque, quae in 
duplicibus fuit. Primus enim primum, id est ternarius binarium uno superat, 
secundus vero secundum, duobus tertius, tertium tribus, et deinceps. Si 
vero quartus ordo tertio comparetur, ut 4 ad 3, et eodem caeteros ordine 
consecteris, sesquitertia comparatio colligitur, ut 4 ad 3, vel 8 ad 6, 
et 12 ad 9, videsne ut in omnibus his sesquitertia comparatio conservetur? 
Praeterea eos qui sub ipsis sunt, si idem faciens sequentes versus alterutris 
comparaveris, omnes sine ullo impedimento species superparticularis agnosces. 
Hoc autem in hac est dispositione
---------------------------------------------------------
divinum, quod omnes angulares numeri tetragoni sunt. Tetragonus autem dicitur, 
ut brevissime dicam, quod post latius explicabitur, quem duo aequales numeri 
multiplicant, ut in hac quoque descriptione est; unus enim semel, unus 
est, et est potestate tetragonus. Item bis duo 4 sunt. Ter 3 9, quos in 
semetipsas multiplicationes primi ordinis perfecere. Circum ipsos vero 
qui sunt, id est circum angulares, longilateri numeri sunt. Longilateros 
autem voco, quos uno se supergredientes numeri multiplicant. Circum 4 enim 
2 sunt et 6, sed duo nascuntur ex uno et duobus, cum unum bis multiplicaveris, 
sed unitas a binario unitate praeceditur. Sex vero a duobus et tribus, 
bis enim tres senarium reddunt. Novenarium vero, sex et 12 claudunt, qui 
12 ex tribus nascuntur et 4. Ter enim 4 fiunt 12. Senarius
---------------------------------------------------------
vero, ex duobus et tribus, bis enim 3 faciunt 6. Qui omnes, uno majoribus 
lateribus procreati sunt. Nam cum 6 ex binario ternarioque nascuntur, tres 
binarium numerum uno superant. Cunctique alii ejusdem modi sunt, ut primo 
et secundo ordine ad alterutrum multiplicatis terminis procreentur, ita 
ut quod nascitur ex duobus longilateris altrinsecus positis, et bis medio 
tetragono, tetragonus sit. Et rursus quod ex duobus altrinsecus tetragonis, 
et uno medio longilatero bis facto nascitur, ipse quoque tetragonus sit. 
Et ut angulorum totius descriptionis ad angulares tetragonos positorum 
unius anguli sit prima unitas, alterius vero qui contra est tertia. Bini 
vero altrinsecus
---------------------------------------------------------
anguli, secundas habeant unitates, et duo angularium tetragonorum anguli, 
aequum faciunt quod sub ipsis continetur, illi quod fit ab uno illorum 
qui est altrinsecus angulorum. Multa enim sunt alia quae in hac descriptione 
utilia possunt admirabiliaque perpendi, quae interim propter castigatam 
introducendi brevitatem ignota esse permittimus. Nunc vero ad sequentia 
propositum convertamus.
        


          CAPUT XXVIII. De tertia inaequalitatis specie quae dicitur superpartiens, 
deque speciebus ejus, earumque generationibus.
Igitur post duas primas habitudines multiplices et superparticulares, et 
eas quae sub ipsis sunt submultiplices et subsuperparticulares, tertia 
inaequalitatis species invenitur, quae a nobis superius superpartiens dicta 
est. Haec est autem, quae fit cum numerus
---------------------------------------------------------
ad alium comparatus, habet eum totum infra se, et ejus insuper aliquas 
partes, vel duas, vel 3, vel 4, vel quot ipsa tulerit comparatio. Quae 
habitudo incipit a duabus partibus tertiis. Nam si duas medietates habuerit, 
qui illum intra se totum coercet, duplus pro superpartiente componitur. 
Habebit autem vel duas tertias, vel duas quintas, vel duas septimas, vel 
duas nonas, et ita progredientibus si duas solas partes minoris numeri 
superhabuerit, per easdem partes imparibus numeris minorem major summa 
transcendit. Nam si eum habeat totum et duas ejus quartas, superparticularis 
necessario reperitur. Nam duae quartae medietas est, et fit sesquialtera 
comparatio. Si vero duas sextas, rursus est superparticularis. Duae enim 
sextae, pars tertia est. Quod si in
---------------------------------------------------------
comparatione ponatur, sesquitertiae habitudinis efficiet formam. Post hos 
nascuntur comites, qui subsuperpartientes vocantur; hi autem sunt qui habentur 
ab alio numero, et eorum vel duae, vel 3, vel 4, vel quotlibet aliae partes. 
Si ergo numerus alium intra se numerum habens, ejus duas partes habuerit, 
superbipartiens nominatur; si vero tres, supertripartiens; quod si 4, superquadripartiens, 
atque ita progredientibus in infinitum fingere nomina licet. Ordo autem 
eorum naturalis est, quoties disponuntur a tribus omnes pares atque impares 
numeri naturaliter constituti, et sub his aptantur alii qui sunt a quinario 
numero incipientes omnes impares. His igitur ita dispositis, si primus 
primo, secundus secundo, tertius tertio, et caeteri caeteris comparentur,
---------------------------------------------------------
superpartiens habitudo procreatur. Sit enim dispositio hoc modo: Si igitur 
quinarii numeri ad ternarium comparatio consideretur, erit superpartiens 
ille qui vocatur superbipartiens. Habet enim quinarius totos in se tres, 
et eorum duas partes, id est 2. Si vero ad secundum ordinem speculatio 
referatur, supertripartiens proportio cognoscetur, atque in sequentibus 
per omnes dispositos numeros, omnes in infinitum species hujus numeri convenientes 
ordinatasque respicies. At vero quemadmodum singuli procreentur, si in 
infinitum
---------------------------------------------------------
quis curet agnoscere, hic modus est. Habitudo enim superbipartientis, si 
utrisque terminis duplicetur, semper superbipartiens proportio procreatur. 
Si enim quis duplicet 5, faciet 10; si tres, faciet 6: qui 10 contra senarium 
comparati, superbipartientem faciunt habitudinem, et hos ipsos rursus si 
duplicaveris, idem ordo proportionis accrescit. Idemque si in infinitum 
facies, statum prioris habitudinis non mutabit. Si vero supertripartientes 
invenire contendas, primos supertripartientes, id est 7 et 4 triplicabis, 
et hujusmodi nascentur. Si vero qui ex his nati fuerint, ternarii multiplicatione 
produxeris, idem rursus efficient. Quod si superquadripartientes quemadmodum 
in infinitum progrediantur optes addiscere, primas eorum radices in quadruplum
---------------------------------------------------------
multiplices licet, id est 9 et 5, et eos qui illa multiplicatione proferentur, 
rursum in quadruplum, et eamdem fieri proportionem inoffensa nimirum ratione 
reperies. Et caeterae species una semper plus multiplicatione crescentibus 
radicibus oriuntur. Radices autem proportionum voco, numeros in superiore 
dispositione descriptos, quasi quibus omnis summa supradictae comparationis 
innititur. In hoc quoque videndum est quoniam, cum duae partes minore plus 
in majoribus sunt, tertii semper vocabulum subauditur. Ut superbipartiens 
qui dicitur, quoniam duas minoris numeri tertias partes habet, dicatur 
superbipartiens tertias. Et cum dico supertripartiens, subaudiri necesse 
sit supertripartiens quartas, quoniam tribus superquartis exuberat. Et
---------------------------------------------------------
superquadripartienti, subauditur superquadripartiens quintas, et ad eumdem 
modum in caeteris, uno semper adjecto super habitas partes, subauditio 
facienda est, ut eorum germana convenientiaque his nomina haec sint, ut 
qui dicitur superbipartiens, idem dicatur superbitertius. Qui dicitur supertripartiens, 
is sit supertriquartus, et qui dicitur superquadripartiens, idem dicatur 
superquadriquintus, eademque similitudine usque in infinitum nomina producantur.



          CAPUT XXIX. De multiplici superparticulari.
Igitur relatae ad aliquid quantitatis, simplices et primae species hae 
sunt. Duae vero aliae, ex his velut ex aliquibus principiis componuntur, 
ut multiplices
---------------------------------------------------------
superparticulares, et multiplices superpartientes, horumque comites submultiplices 
superparticulares, et submultiplices superpartientes. Namque in his ut 
in praedictis proportionibus, minores numeri, et eorum quoque species omnes, 
addita sub praepositione, dicuntur. Quorum definitio talis reddi potest: 
multiplex superparticularis est, quotiens numerus ad numerum comparatus, 
habet eum plus quam semel et ejus unam partem, hoc est, habet eum aut duplum, 
aut triplum, aut quadruplum, aut quotienslibet, et ejus quamlibet aliquam 
partem, vel mediam, vel tertiam, vel quartam, vel quaecunque alia partium 
exuberatione contigerit. Hic ergo et multiplici et superparticulari consistit. 
Quod enim comparatum
---------------------------------------------------------
numerum plus quam semel habet, multiplicis est. Hoc vero quod minorem in 
habenda parte transcendit, superparticularis. Ita ex utroque nomine facto 
vocabulo, est, speciesque illius ad illarum, scilicet, fiunt imaginem proportionum, 
ex quibus ipse numerus originem trahit. Nam prima pars hujus vocabuli quae 
multiplicis nomine possessa est, multiplicis numeri specierum vocabulo 
nominanda est. Quae vero superparticularis est, eodem vocabulo nuncupabitur, 
quo superparticularis numeri species vocabantur. Dicetur enim qui duplicem 
habuerit alium numerum, et ejus mediam partem, duplex sesquialter; qui 
vero tertiam, duplex sesquitertius; qui quartam, duplex sesquiquartus, 
et deinceps. Si vero ter eum totum contineat et ejus mediam partem, vel 
tertiam, vel
---------------------------------------------------------
quartam, dicitur triplex sesquialter, triplex sesquitertius, triplex sesquiquartus, 
et eodem modo in caeteris. Diceturque quadruplus sesquialter, quadruplus 
sesquitertius, quadruplus sesquiquartus, et quotiens totum numerum in semetipso 
continuerit, per multiplicis numeri species appellatur, quam vero partem 
comparati numeri clauserit, secundum superparticularem comparationem habitudinemque 
vocabitur. Horum autem exempla hujusmodi sunt: duplex sesquialter est, 
ut quinque ad duo, habent enim 5, binarium numerum bis et ejus mediam, 
id est 1. Duplex vero sesquitertius est, septenarius ad ternarium comparatus. 
At vero novenarius ad quaternarium, duplex sesquiquartus. Si vero 11 ad 
5, duplex sesquiquintus. Et hi semper nascentur, dispositis
---------------------------------------------------------
in ordinem a binario numero omnibus naturaliter paribus imparibusque terminis, 
si contra eos omnes a quinario numero impares comparentur, ut primum primo, 
secundum secundo, tertium tertio, caute et diligenter apponas, ut sit dispositio 
talis: Si vero a duobus paribus omnibus dispositis terminis, illi qui a 
quinario numero inchoantes, quinario numero rursus sese transiliunt comparentur, 
omnes duplices sesquialteros creant, ut est subjecta descriptio.
---------------------------------------------------------
Si vero a tribus inchoent dispositiones, et tribus sese transiliant, et 
ad eos aptentur qui a septenario inchoantes, septenario sese numero transgrediuntur, 
omnes duplices sesquitertii, habita diligenter comparatione, nascuntur, 
ut subjecta descriptio monet.
Si vero omnes in ordinem quadrupli disponantur, hi qui naturalis numeri 
quadrupli sunt, ut unitatis quadruplus, et duorum, triumque et quatuor, 
atque quinarii, et caeterorum sese sequentium, ut ad eos aptentur a novenario 
numero inchoantes, semper sese novenario praecedentes, tunc duplicis sesquiquartae 
proportionis forma texetur.
---------------------------------------------------------

Ea vero species hujus numeri, quae est triplex sesquialtera, hoc modo procreatur; 
si disponantur a binario numero omnes in ordinem pares, et ad eos septenario 
numero inchoantes, septenario sese supergredientes, solito ad alterutrum 
modo comparationis aptentur.
Si autem a ternario numero ingressi, cunctos naturalis numeri triplices 
disponamus, et eis a denario numero denario sese supergredientes ordine 
comparemus, omnes triplices sesquitertii in ea terminorum
---------------------------------------------------------
continuatione provenient.
        


          CAPUT XXX. De eorum exemplis in superiore formula inveniendis.
Horum autem eorumque qui sequuntur exempla integre planeque possumus pernotare, 
si in priorem descriptionem, quam fecimus cum de superparticulari et multiplici 
loqueremur, ubi ab uno usque in denarium multiplicationum summa concrevit, 
diligens velimus acumen intendere. Ad primum enim versum omnes qui sequuntur 
collati, ordinatas convenientesque multiplicis species reddent. Si vero 
ad
---------------------------------------------------------
secundum cunctos qui tertii sunt ordinis aptaveris, ordinatas species superparticularis 
agnosces. Quod si tertio ordini, quicunque sunt in quinto versu compares, 
superpartientis numeri species positas convenienter aspicies. Multiplex 
vero superparticularis ostenditur, cum ad secundum versum omnes qui sunt 
quinti versus serie comparantur, vel qui sunt in septimo, vel qui sunt 
in nono, atque ita si in infinitum sit ista descriptio, in infinitum hujus 
proportionis species procreabuntur. Manifestum autem etiam hoc est, quod 
horum comites semper cum sub praepositione dicentur, ut est subduplex sesquialter, 
subduplex sesquitertius, subduplex sesquiquartus, et caeteri quidem ad 
hunc modum.



          CAPUT XXXI. De multiplici superpartiente.


---------------------------------------------------------

Multiplex vero superpartiens est, quoties numerus ad numerum comparatus 
habet in se alium numerum totum plus quam semel, et ejus vel duas, vel 
3, vel quotlibet plures particulas, secundum numeri superpartientis figuram. 
In hoc quoque propter causam superius dictam, non erunt duae medietates, 
neque duae quartae, neque duae sextae, sed duae tertiae, vel duae quintae, 
vel duae septimae, ad priorem similem consequentiam. Non est autem difficile 
secundum priorum exempla positorum, hos quoque et praeter nostra exempla 
numeros invenire. Vocabunturque hi, secundum proprias partes, duplex superbipartiens, 
vel duplex supertripartiens, vel duplex superquadripartiens. Et rursus 
triplex superbipartiens,
---------------------------------------------------------
et triplex supertripartiens, et triplex superquadripartiens, et similiter. 
Ut 8 ad 3 comparati faciunt duplicem superbipartientem, et 16 ad 6, et 
omnes quicunque ab 8 incipientes, octonario sese numero transgrediuntur, 
comparati ad eos qui a tribus inchoantes, ternarii sese quantitate praetereunt. 
Nec erit difficile alias ejus partes secundum praedictum modum diligentibus 
reperire. Hic quoque illud meminisse debemus quod minores et comites non 
sine sub praepositione nominantur, ut sit subduplex superbipartiens, subduplex 
supertripartiens.



          CAPUT XXXII. Demonstratio quemadmodum omnis inaequalitas ab aequalitate 
processerit.
Restat autem nobis profundissimam quamdam
---------------------------------------------------------
tradere disciplinam, quae ad omnem naturae vim rerumque integritatem maxima 
ratione pertineat. Magnus quippe in hac scientia fructus est, si quis non 
nesciat quod bonitas definita est et sub scientiam cadens, animo que semper 
imitabilis et perceptibilis prima natura est, et suae substantiae decore 
perpetua. Infinitum vero malitiae dedecus est, nullis propriis principiis 
nixum, sed natura semper errans a boni definitione principii, tanquam aliquo 
signo optimae figurae impressa componitur, et ex illo erroris fluctu retinetur. 
Nam nimiam cupiditatem iraeque immodicam effrenationem, quasi quidam rector 
animus, pura intelligentia roboratus, astringit, et has quodammodo inaequalitatis 
formas, temperata bonitate
---------------------------------------------------------
constituit. Hoc autem erit perspicuum, si intelligamus omnes inaequalitatis 
species, ab aequalitatis crevisse primordiis, ut ipsa quodammodo aequitas, 
matris et radicis obtinens vim, ipsa omnes inaequalitatis species ordinesque 
profundat. Sint enim nobis tres aequales termini, id est tres unitates, 
vel tres bini, vel tres terni, vel tres quaterni, vel quantos ultra libet 
ponere. Quod enim in unis tribus terminis evenit, idem contingit in caeteris. 
Ex his igitur, secundum praecepti nostri ordinem, videas primum nasci multiplices, 
et in his duplices prius dehinc triplos, deinde quadruplos, et ad eumdem 
ordinem consequentes. Rursus, multiplices si convertantur, ex his superparticulares 
orientur, et ex duplicibus quidem, sesquialteri, ex triplicibus sesquitertii, 
ex
---------------------------------------------------------
quadruplis sesquiquarti, et caeteri in hunc modum. Ex superparticularibus 
vero conversis, superpartientes nasci necesse est, ita ut ex sesquialtero 
nascatur superbipartiens, supertripartientem sesquitertius gignat, et ex 
sesquiquarto superquadripartiens. Rectis autem positis, neque conversis 
prioribus superparticularibus, multiplices superparticulares oriuntur. 
Rectis vero superpartientibus, multiplices superpartientes efficientur. 
Praecepta autem tria haec sunt, ut primum numerum primo facias parem, secundum 
vero primo et secundo, tertium primo, duobus secundis et tertio. Hoc igitur 
cum in terminis aequalibus feceris, ex his qui nascentur duplices erunt. 
De quibus duplicibus si idem feceris, triplices procreantur, et de his 
quadruplices, atque in infinitum omnes
---------------------------------------------------------
formas numeri multiplices explicabit. Jaceant igitur 3 termini aequales. 
Ponatur itaque primo primus aequalis, id est unus. Secundus vero, primo 
et secundo, id est 2; tertius vero primo, duobus secundis et tertio par 
sit, id est uni et duobus unis et uni, qui sunt 4, ut est descriptio: Videsne 
ut duplici proportione sequens ordo texatur. Fac rursus idem de duplicibus, 
ut sit primus primo aequalis, id est uni; secundus primo et secundo,
---------------------------------------------------------
id est uni et duobus, qui sunt 3; tertius primo, id est uni, duobus secundis, 
id est 4, et tertio, id est quatuor, qui simul 9 fiunt, et venit haec forma: 
Rursus, si de triplicibus idem feceris, continuus quadruplus procreabitur. 
Sit enim primus primo aequus, id est unus; sit secundus primo et secundo 
aequalis, id est 4; sit tertius primo, duobus secundis et tertio aequalis, 
id est 16.
---------------------------------------------------------
Et in caeteris quidem ad hanc formam, tribus his praeceptis utemur. Si 
vero qui ex aequalibus nati sunt multiplices, eos disponamus, et secundum 
haec praecepta vertamus, ita ut converso sint ordine, sesquialter ex duplici 
procreabitur, sesquitertius ex triplici, sesquiquartus ex quadruplo. Sint 
enim 3 duplices termini, qui ex aequalibus creati sunt, et qui ultimus 
est, primus ponatur hujusmodi: Et constituatur primo in hoc ordine, primus 
par, id est 4, secundus vero primo et secundo par, id est
---------------------------------------------------------
6, tertius vero primo, duobus secundis et tertio, id est 9. Ecce tibi illa 
sesquialtera quantitas ex termino duplicitatis exoritur. Videamus nunc 
ad eumdem modum ex triplici qui nascatur; disponantur enim triplices superiores, 
converso scilicet ordine sicut duplex, hic est quoque ordo dispositus: 
Ponatur ergo primus primo aequus, id est 9; secundus primo et secundo, 
id est 12; tertius primo, duobus secundis et tertio aequus, id est 16.
---------------------------------------------------------
Rursus secunda species superparticularis numeri, id est sesquitertius procreatus 
est. Quod si idem de quadruplo quis facere velit, sesquiquartus continuo 
nascetur, ut monstrabit subjecta descriptio: Ac si quis idem de cunctis 
in infinitum partibus multiplicatis faciat, convenienter ordinem superparticularitatis 
inveniet. Quod si conversos superparticulares aliquis secundum haec praecepta 
convertat, continuo videat superpartientes accrescere, et ex sesquialtero 
quidem superbipartiens, ex sesquitertio supertripartiens procreatur, et 
caeteri secundum communes denominationis species, sine ulla ordinis interpolatione
---------------------------------------------------------
nascentur. Disponantur igitur sic: Superioris igitur descriptionis, primo 
primus aequus numerus ascribatur, id est 9, secundus vero primo et secundo, 
id est 15, tertius vero primo, duobus secundis et tertio, id est 25. Si 
ergo sesquitertium eodem modo vertamus, ordo supertripartiens invenitur. 
Sit enim prima propositio sesquitertii. Ponatur secundum priorem modum, 
primo par primus,
---------------------------------------------------------
id est 16; secundus primo et secundo, id est 28; tertius primo, duobus 
secundis et tertio, id est 49. Omnis ergo summa disposita supertripartientes 
efficiet. Rursus si sesquiquartum eodem modo verteris, superquadripartiens 
statim quantitas procreabitur, ut est ea forma quam suppositam vides. Restat 
quemadmodum ex superparticularibus et superpartientibus multiplices superparticulares 
et multiplices
---------------------------------------------------------
superpartientes nascantur, ostendere. Quorum binas tantum faciam descriptiones, 
namque si rectum et non conversum sesquialterum ponimus, duplex superparticularis 
excrescit; fit enim hoc modo: Ponatur secundum superiorem modum primo, 
primus aequalis, id est 4; secundus primo et secundo, id est 10; tertius 
primo, duobus secundis et tertio aequalis, id est 25. Atque haec quidem 
duplex sesquialtera summa producta est. Si vero sesquitertium non conversum 
ponamus, duplus sesquitertius invenitur, ut subjecta descriptio docet.
---------------------------------------------------------
At vero si ad superpartientes animum convertamus, eosque ordinatim secundum 
superiora praecepta disponamus, multiplices superpartientes ordinatim progenitos 
reperiemus. Disponatur enim superpartientis haec formula: Ascribatur ergo 
primus, primo aequus, id est 9; secundus primo et secundo, id est 24; tertius 
primo, duobus secundis et tertio, id est 64.
---------------------------------------------------------
Videsne ut ex superbipartiente duplus superbipartiens exortus sit. At vero 
si supertripartientem ponam, duplex sine dubio tripartiens invenitur, ut 
in subjecta descriptione perspicuum est: Sic ergo de superparticularibus 
vel de superpartientibus multiplices superparticulares vel multiplices 
superpartientes oriuntur. Quare constat omnium inaequalitatum aequalitatem 
esse principium, ex eadem enim inaequalia cuncta nascuntur. Ac de his quidem 
hactenus disserendum esse credidimus, ne vel infinita sectemur, vel circa 
res obscurissimas ingredientium animos detinentes, ab utilioribus moraremur.

      


        LIBER SECUNDUS.

          CAPUT PRIMUM. Quemadmodum ad aequalitatem omnis inaequalitas 
reducatur.

---------------------------------------------------------

Superioris libri disputatione digestum est quemadmodum tota inaequalitatis 
substantia a principe sui generis aequalitate processerit. Sed quae rerum 
elementa sunt, ex eisdem principaliter omnia componuntur, et in eadem rursus 
resolutione facta resolvuntur. Ut quoniam articularis vocis elementa sunt 
litterae, ab eis est syllabarum progressa conjunctio, et in easdem rursus 
terminatur extremas, eamdemque vim obtinet sonus in musicis. Jam vero mundum 
4 corpora non ignoramus efficere. Namque (ut ait)
---------------------------------------------------------
ex imbri terraque omnia gignuntur et igni; sed in haec rursus ejus 4 elementa 
fit postrema resolutio. Ita igitur, quoniam ex aequalitatis margine cunctas 
inaequalitatis species proficisci videmus, omnis a nobis inaequalitas ad 
aequalitem rursus, velut ad quoddam elementum proprii generis resolvatur. 
Hoc autem trina rursus imperatione colligitur, eaque resolvendi ars. Datis 
quibuslibet tribus terminis, inaequalibus quidem, sed proportionaliter 
constitutis, id est, ut eamdem medius ad primum vim proportionis obtineat, 
quam qui est extremus ad medium in qualibet inaequalitatis ratione, vel 
in multiplicibus, vel in superparticularibus, vel in superpartientibus, 
vel in iis
---------------------------------------------------------
quae ex his procreantur, hoc est multiplicibus superparticularibus, vel 
multiplicibus superpartientibus, eadem atque una ratione indubitata constabit. 
Propositis enim tribus (ut dictum est) terminis, aequis proportionibus 
ordinatis, ultimum semper medio detrahamus, et ipsum quidem ultimum, primum 
terminum collocemus, quod de medio relinquitur, secundum. De tertia vero 
propositorum terminorum summa auferemus unum primum, et duos secundos eos 
qui de medietate relicti sunt, et id quod ex tertia summa relinquitur, 
tertium terminum constituemus. Videbis igitur hoc facto, in minorem modum 
summas reverti, et ad principaliorem habitudinem comparationes
---------------------------------------------------------
proportionesque reduci, ut si sit quadrupla proportio, primo ad triplam, 
inde ad duplam, inde ad aequalitatem usque remeare. Et si sit superparticularis 
sesquiquartus, primo ad sesquitertium, inde ad sesquialterum, postremo 
ad tres aequales terminos redire. Hoc autem nos exempli gratia in multiplici 
tantum proportione docebimus. Solertem vero, in aliis quoque inaequalitatis 
speciebus id experientem, eadem ratio praeceptorum juvabit. Constituantur 
enim tres ad se termini quadrupli. Aufer igitur ex medio minorem, id est 
ex triginta duobus, octonarium, relinquuntur 24, et primum
---------------------------------------------------------
octonarium terminum pones, secundum vero, quod reliquum fuerit ex medio, 
id est 24, ut sint hi duo termini, 8 et 24. De tertio vero, id est 128, 
aufer unum primum, id est 8, et duos secundos qui sunt reliqui, id est 
bis 24, et relinquuntur 72. His dispositis terminis, ex quadruplis propinquior 
aequitati proportio, tripla redacta est. Sunt enim termini: Ex his autem 
ipsis idem si feceris, ad duplum rursus comparatio remeabit. Pone enim 
primum minori aequum, id est 8, et ex secundo aufer primum, 16 relinquentur. 
Sed ex tertio, id est ex 72, aufer primum,
---------------------------------------------------------
id est 8, et duos secundos, id est bis 16, et erit reliqua pars 32. Quibus 
positis, ad duplas proportiones habitudo redigitur. Idem vero ex his si 
fiat, rem omnem ad aequalitatis summas eliquabimus. Pone enim primum minori 
aequum, id est 8, et aufer ex 16 octonarium, remanent 8, quibus dispositis, 
ex tertio, id est 32, sumptis primo, id est 8, et duobus secundis, id est 
duobus octonariis, supersunt 8. Quibus dispositis, prima nobis aequalitas 
cadit, ut subjectae summalae docent.
---------------------------------------------------------
Hinc igitur si quis ad alias inaequalitatis species animum tendat, eamdem 
convenientiam intitubanter inveniet. Quare pronuntiandum est, nec ulla 
trepidatione dubitandum, quod quemadmodum per se constantis quantitatis 
unitas principium et elementum est, ita et ad aliquid relatae quantitatis 
aequalitas mater est. Demonstravimus enim quod hinc et ejus procreatio 
prima foret, et in eam rursus postrema solutio est.



          CAPUT II. De inveniendo in unoquoque numero quot numeros ejusdem 
proportionis possit praecedere, eorumque descriptio, descriptionisque expositio.
Est autem quaedam in hac re profunda et miranda speculatio, et (ut ait 
Nicomachus) ἐννοιόφατον θεώρημα
---------------------------------------------------------
perficiens, et ad Platonicam in Timaeo animae generationem, et ad intervalla 
harmonicae disciplinae. Ibi enim jubemur perducere atque extendere tres 
vel quatuor sesquialteros, vel quotlibet sesquitertias proportiones, et 
sesquiquartas comparationes, eas quae secundum propositum ordinem, saepe 
continuas jubemur extendere. Ne autem hoc, labore quodam semper quidem 
maximo, frequentius inferaci fiat, hac nobis ratione, in quot numeris quanti 
possint esse superparticulares, investigandum est. Omnes enim multiplices, 
tantarum similium sibimet proportionum principes erunt, quoto ipsi loco 
ab unitate discesserunt. Quod autem dico, sibimet similium tale est, ut 
dupli semper multiplicitas (ut superius dictum est) sesquialteros creet, 
et triplex sit dux sesquitertiorum,
---------------------------------------------------------
quadruplus sesquiquartis. Primus ergo duplex unum solum habebit sesquialterum, 
secundus duos, tertius tres, quartus quatuor, et secundum hunc ordinem 
eadem fit in infinitum progressio. Neque unquam fieri potest ut vel superet 
proportionum numerum, vel ab eo sit diminutior aequabilis ab unitate locatio. 
Primus ergo duplex est binarius numerus, qui unum solum sesquialterum recipit, 
id est ternarium. Binarius enim contra ternarium comparatus sesquialteram 
efficit proportionem. Ternarius vero, quoniam medietatem non recipit, non 
est alter numerus ad quem in ratione sesquialtera comparetur. Quaternarius 
vero numerus, secundus duplex est, hic ergo duos sesquialteros praecedit. 
Est enim ad ipsum quidem comparatus senarius numerus, ad
---------------------------------------------------------
senarium vero, quoniam medietatem habet novenarius, et sunt duo sesquialteri, 
ad 4 scilicet 6, ad sex vero 9. Novenarius vero, quoniam medietate caret, 
ab hac comparatione seclusus est. Tertius vero duplex est 8, hic ergo 3 
sesquialteros antecedit. Comparatur enim ad ipsum duodenarius numerus, 
ad duodenarium 18, ad 18 rursus 27. At vero 27 medio carent. Idem quoque 
in sequentibus evenire necesse est quod nos cum propria ordinatione subdidimus. 
Semper enim hoc, divina quadam nec humana constitutione, speculationibus 
occurrit, ut quotienscunque ultimus numerus invenitur, qui loco duplicis 
ab unitate sit par, talis sit ut in medietates dividi secarique non possit.
---------------------------------------------------------
Idem contingit etiam in triplicibus, ex illis enim sesquitertii procreantur. 
Nam quoniam primus triplex est ternarius numerus, habet unum sesquitertium, 
id est 4. Cujus quaternarii tertia pars non potest inveniri, atque ideo 
hic epitrito caret. Secundus vero, qui est novem, habet ad se duodenarium 
numerum sesquitertium. Duodenarius autem, quoniam habet tertiam partem, 
in sesquitertia proportione comparatur
---------------------------------------------------------
ad eum numerus sedecim, qui tertiae partis sectione solutus est. Viginti 
septem autem, quoniam tertius est triplex, habet ad se sesquitertium triginta 
sex, et hic rursus ad quadraginta octo eadem proportione comparatur. Cui 
si sexaginta quatuor appositi fuerint, eamdem rursus vim proportionis explebunt. 
Quos sexaginta quatuor ad nullum sesquitertium rursus aptabis, quoniam 
parte tertia non tenentur. Atque hoc in cunctis triplicibus invenitur, 
ut extremus ejusdem proportionis numerus, tantos ante se praecedentes habeat, 
quanto primus eorum ab unitate discesserit. Et qui tot super se ejusdem 
proportionis habuerit numeros, quotus ab unitate primus eorum jacet, ejus 
pars qua illi comparatus numerus, possit eamdem facere proportionem, inveniri 
nequeat. Et
---------------------------------------------------------
triplicis quidem haec est descriptio: At quadrupli secundum hanc formam 
descriptio est, ad quam scilicet, qui a prioribus instructus accesserit, 
nulla ratione trepidabit, et de caeteris quidem multiplicibus, eamdem convenientiam 
pernotabit.
---------------------------------------------------------
Hinc quoque perspicuum est, superparticularium (quemadmodum prius ostensum 
est) primos esse multiplices. Siquidem duplices sesquialteros, triplices 
sesquitertios, et cuncti multiplices cunctos in ordinem superparticulares 
creant. Est etiam in his hoc quoque mirabile. Namque ubi prima latitudo 
fuerit duplex, et sub eisdem qui sunt versus continui alternatim positi, 
secundum seriem latitudinis duplices erunt. Si vero fuerint triplices et 
inferiores ordines,
---------------------------------------------------------
tripla se in suis terminis multiplicatione superabunt. At in quadrupla, 
quadrupli, atque hoc infinita ductum speculatione non fallit. Angulares 
autem omnium multiplices evenire necesse est. Erunt autem duplicium quidem 
triplices, triplicium quadruplices, quadruplorum vero quincupli, et secundum 
eamdem ordinis incommutabilem rationem, sibimet cuncta consentient, quibus 
expositis, ad sequentem operis seriem competens disputatio convertatur.



          CAPUT III. Quod multiplex intervallum ex quibus superparticularibus 
medietate posita, intervallis fiat, ejusque inveniendi regula.
Si igitur duae primae superparticulares species conjungantur,
---------------------------------------------------------
prima species multiplicitatis exoritur. Omnis autem duplex ex sesquialtero 
sesquitertioque componitur, et omnis sesquialter et sesquitertius duplicem 
jungunt. Nam ternarius, sesquialter est duorum, quatuor vero, sesquitertius 
ternarii, sed 4 duplus duorum.
---------------------------------------------------------
Sic igitur sesquialter et sesquitertius unum duplicem componunt. At vero 
si fuerint medietas et duplus, inter duplicem et medium potest una medietas 
talis inveniri, quae ad alteram extremitatem sesquialtera sit, ad alteram 
sesquitertia. Altrinsecus enim positis senario et ternario, id est duplici 
et medietate, si quaternarius in medio collocetur, ad ternarium numerum 
sesquitertiam continet rationem, ad senarium vero sesquialteram.
---------------------------------------------------------
Recte igitur dictum est, et duplicem a sesquialtero sesquitertioque conjungi, 
et has duas superparticularis species duplicem procreare, id est primam 
speciem multiplicis quantitatis. Rursus ex prima multiplicis specie, id 
est ex duplici, et prima superparticulari, id est sesquialtera, continens 
multiplicis species, id est tripla conjungitur. Namque 12 senarii numeri 
duplus est, decem vero et octo, ad duodenarium sesquialter, qui ad senarium 
numerum triplus est.
---------------------------------------------------------
Et positis eisdem, 6 et 18, novenarius in medietate ponatur, erit ad senarium 
sesquialter, qui ad 18. Subduplus est, et ad senarium 18 triplus est.
---------------------------------------------------------
Ex duplici igitur et sesquialtero, triplex ratio proportionis exoritur, 
et in eas rursus resolutione facta revocatur. Si autem hic, id est triplus 
numerus, qui est species secunda multiplicis, secundae speciei superparticularis 
aptetur, quadrupli continuo forma
---------------------------------------------------------
contexitur, et in easdem rursus partes naturali partitione solvetur, secundum 
modum quem superius demonstravimus. Si vero quadruplus sese ac sesquiquar 
us agglomerent,
---------------------------------------------------------
quincuplus continuo fiet: Et si quincuplus cum sesquiquinto, mox sescupla 
proportio conjugabitur.
---------------------------------------------------------
Atque ita secundum hanc progressionem cunctae multiplicitatis species sine 
ulla rati ordinis permutatione nascentur. Ita vero ut duplus cum sesquialtero 
triplicem creet, et triplus cum sesquitertio, quadruplum, quadruplus cum 
sesquiquarto, quincuplum,
---------------------------------------------------------
et caeteri eodem modo, ut nullus hanc continuationem finis impediat.



          CAPUT IV. De per se constante quantitate, quae in figuris geometricis 
consideratur; communis ratio omnium magnitudinum.
Haec quidem de quantitate quam secundum ad aliquid speculamur, ad praesens 
dicta sufficiant. Nunc autem in hac sequentia, quaedam de ea quantitate 
quae per seipsam constat, neque ad aliquid refertur, expediam, quae nobis 
ad ea prodesse possunt, quae post haec rursus de relata ad aliquid quantitate 
tractabimus. Amat enim quodammodo matheseos speculatio alterna probationum 
ratione constitui. Nunc autem nobis de his numeris sermo futurus
---------------------------------------------------------
est, qui circa figuras geometricas et earum spatia dimensionesque versantur, 
id est de linearibus numeris, et de triangularibus vel quadratis, caeterisque 
quos sola pandit plana dimensio, nec non de inaequali laterum compositione 
conjunctis. De solidis etiam, id est cubis et sphaericis vel pyramidis, 
laterculis etiam vel tignulis et cuneis, quae omnia quidem geometricae 
propriae considerationis sunt. Sed sicut ipsa geometricae scientia ab arithmetica 
velut quadam radice ac matre producta est, ita etiam ejus figurarum semina 
in primis numeris invenimus. Planum siquidem fecimus quod omnes disciplinas 
haec interempta consumeret, quas minime constituta infirmaret. Hoc autem 
cognoscendum est quod haec signa numerorum posita quae nunc quoque homines
---------------------------------------------------------
in summarum designatione describunt, non naturali institutione formata 
sunt; ut enim quinarii subjectam notulam signant de V, vel denarii, quam 
descripsimus de X, et alias hujusmodi, non natura posuit, sed usus affinxit. 
Quinque enim vel decem, vel quotlibet alios illis notulis pro compendio 
notare voluerunt, ne quotiens unitates quis monstrare vellet, totiens ei 
virgulae ducerentur. Nos autem quotienscunque aliquid monstrare volumus, 
in his praesertim formulis, ordinatarum virgularum multitudinem non gravamur 
apponere. Cum enim quinque volumus demonstrare, facimus quinque virgulas, 
ducimusque eas hoc modo, 1 1 1 1 1, et cum 7 totidem, et cum 10 nihilominus, 
quia naturalius est quemlibet numerum quantas in
---------------------------------------------------------
se retinet, tot unitatibus designare quam notulis. Est igitur unitas vicem 
obtinens puncti, intervalli, longitudinisque principium, ipsa vero nec 
intervalli, nec longitudinis capax, quemadmodum punctum principium quidem 
lineae est atque intervalli, ipsum vero nec intervallum nec linea. Neque 
enim punctum puncto superpositum ullum efficit intervallum, velut si nihil 
nulli jungas. Nihil enim est quod ex nullorum procreatione nascatur. Eadem 
quippe etiam circa aequalitates proportio manet. Nam si quotlibet fuerint 
termini pares, tantum quidem est a primo ad secundum, quantum a secundo 
ad tertium. Sed inter primum et secundum, vel secundum et tertium, nulla 
est intervalli longitudo vel spatium. Si enim tres senarios ponas hoc modo 
6, 6, 6, quemadmodum
---------------------------------------------------------
primus est ad secundum, sic est secundus ad tertium. Sed inter primum et 
secundum nihil interest, 6 enim et 6 nulla spatii intervalla disjungunt. 
Ita etiam unitas in seipsa multiplicata nihil procreat. Semel enim in unum 
nihil aliud ex se gignit quam ipsa est. Nam quod intervallo caret, etiam 
vim gignendi intervalla non recipit, quod in aliis numeris non videtur 
evenire. Omnis enim numerus in seipsum multiplicatus alium quemdam efficit 
majorem quam ipse est, idcirco quoniam intervalla multiplicata majore sese 
spatii prolixitate distendunt. Id vero quod sine intervallo est, plus quam 
ipsa est, pariendi non habet potestatem. Ex hoc igitur principio, id est 
ex unitate prima omnium longitudo succrescit, quae a binarii numeri principio 
in cunctos sese numeros
---------------------------------------------------------
explicat, quoniam primum intervallum linea est, duo vero intervalla sunt 
longitudo et latitudo, id est linea et superficies. Tria ergo intervalla 
sunt, longitudo, latitudo, altitudo, id est linea, superficies atque soliditas. 
Praeter haec autem alia intervalla inveniri non possunt. Aut enim unum 
intervallum erit quod longitudo est, aut aliquid quod duobus intervallis 
expositum est, ut si qua res longitudinem habeat et latitudinem, vel trina 
intervalli dimensione porrigitur, si longitudine, altitudine, latitudineque 
censetur, supraque adeo nihil inveniri potest, ut ipsorum sex motuum formae 
ad intervallorum naturas et numerum componantur. Unum enim intervallum 
duos in se continet motus, ut in tribus intervallis sex sese motuum summa 
conficiat
---------------------------------------------------------
hoc modo. Est enim in longitudine ante et retro, in latitudine sinistra 
et dextra, in altitudine sursum ac deorsum. Necesse est autem ut quidquid 
fuerit solidum corpus, hoc habeat longitudinem, latitudinemque et altitudinem, 
et quidquid haec tria in se continet, illud suo nomine solidum vocetur. 
Haec enim tria circa omne corpus inseparabili conjunctione versantur, et 
in natura corporum constituta sunt. Quare quidquid uno intervallo caret, 
illud corpus solidum non est. Nam quod duo sola intervalla retinet, illud 
superficies appellatur. Omnis enim superficies sola longitudine et latitudine 
continetur, et hic eadem illa conversio remanet. Omne enim quod superficies 
est, longitudinem et latitudinem retinet,
---------------------------------------------------------
et quod haec retinet, illud est superficies. Haec autem superficies uno 
tantum intervallo solidi corporis dimensione superatur, quae uno rursus 
intervallo lineam vincit, quae longitudinis naturam retinens, latitudinis 
expers est. Quae linea eo quod unius est intervalli sortita naturam, a 
superficie uno intervallo, a soliditate duobus spatiis vincitur. Punctum 
igitur alio rursus intervallo a linea vincitur, ipsa scilicet quae reliqua 
est longitudine. Quare si punctum uno quidem intervallo a linea supergreditur, 
idem a superficie vincitur duobus, tribus vero intervalli dimensionibus 
a soliditate relinquitur, constat punctum ipsum sine ulla corporis magnitudine 
vel intervalli dimensione, cum et longitudinis et latitudinis et profunditatis 
expers sit, omnium intervallorum esse
---------------------------------------------------------
principium, et natura insecabile, quod Graeci atomon vocant, id est ita 
diminutum atque parvissimum, ut ejus pars inveniri non possit. Est igitur 
punctum primi intervalli principium, non tamen intervallum, et lineae caput, 
sed nondum linea. Sicut linea quoque superficiei principium est, sed ipsa 
superficies non est, et secundi intervalli caput est, secundum tamen intervallum 
ipsa non retinet. Idem quoque et in superficiei rationem cadit, quae et 
ipsa solidi corporis et triplicis intervalli naturale sortitur initium, 
ipsa vero nec trina intervalli dimensione distenditur, nec ulla crassitudine 
solidatur.



          CAPUT V. De numero lineari.
Sic etiam in numero unitas quidem cum ipsa linearis
---------------------------------------------------------
numerus non sit, in longitudinem tamen distenti numeri principium est. 
Et linearis numerus cum ipse totius latitudinis expers sit, in aliud tamen 
spatium latitudinis extenti numeri sortitur initium. Superficies quoque 
numerorum cum ipsa solidum corpus non sit, addita tamen altitudini solidi 
corporis caput est. Hoc autem planius his exemplis liquebit. Linearis numerus 
est a duobus inchoans, adjecta semper unitate in unum eumdemque ductum 
quantitatis explicata congeries, ut est id quod subjecimus.



          CAPUT VI. De planis rectilineis figuris, quodque earum principium 
sit triangulus.
Plana vero superficies in numeris invenitur, quotiens
---------------------------------------------------------
a tribus inchoatione facta addita descriptionis latitudine, in sequentium 
se naturalium numerorum multitudine anguli dilatantur, ut sit primus triangulus 
numerus, secundus quadratus, tertius qui sub quinque angulis continetur, 
quem pentagonum Graeci nominant; quartus hexagonus, id est qui sex angulis 
includitur; quintus heptagonus, sextus ogdogonus, id est qui 7 vel 8 angulorum 
terminis dilatantur, et caeteri eodem modo singillatim per naturalem numerum 
angulos augeant, in plana scilicet descriptione figurarum. Hi vero idcirco 
a ternario numero inchoant, quod latitudinis et superficiei solus ternarius 
principium est. In geometrica quoque idem planius invenitur. Duae enim 
lineae rectae spatium non
---------------------------------------------------------
continent, et omnis triangularis figura, vel tetragoni, vel pentagoni, 
vel hexagoni, vel cujuslibet qui pluribus angulis continetur, si a medietate 
per singulos angulos lineae producantur, tot eum dividunt trianguli, quot 
ipsam figuram angulos habere contigerit. Quadratum enim ita ductae lineae 
in 4, pentagonum in 5, hexagonum in 6, heptagonum in 7, et caeteros in 
suorum angulorum modo mensuraque per triangulos partiuntur, ut est subjecta 
descriptio.
---------------------------------------------------------
At vero triangula figura cum eam quis ita diviserit, in alias figuras non 
resolvitur nisi in seipsam, in tria enim triangula dissipatur. Adeo haec 
figura princeps est latitudinis, ut caeterae omnes superficies in hanc 
resolvantur, ipsa vero
---------------------------------------------------------
quoniam nullis est principiis obnoxia, neque ab alia latitudine sumpsit 
initium, in sese ipsa resolvatur. Idem autem et in numeris fieri sequens 
operis ordo monstrabit.



          CAPUT VII. Dispositio triangulorum numerorum.
Est igitur primus triangulus numerus qui solis tribus unitatibus dissipatur, 
secundum superficiei positionem, triangula scilicet descriptione, et post 
hunc quicunque aequalitatem laterum, in trina laterum spatia segregant.



          CAPUT VIII. De lateribus triangulorum numerorum.


---------------------------------------------------------

Ad hunc modum infinita progressio est, omnesque ordine trianguli aequilateri 
procreabuntur, et primum omnium ponent, id quod ex unitate nascitur, ut 
haec vi sua triangulus sit, non inde etiam opere atque actu. Nam si cunctorum 
est mater numerorum, quidquid in iis qui ab ea nascuntur numeris invenitur, 
necesse est ut ipsa naturali quadam potestate contineat, et hujus trianguli 
latus est unitas. Ternarius vero qui primus est opere et actu ipso triangulus, 
crescente unitate binarium numerum latus habebit. Vi enim et potestate 
primi anguli, id est unitatis, unitas latus est, actu vero et opere trianguli 
primi, id est ternarii dualitas, quam Graeci
---------------------------------------------------------
dyada vocant. Secundi vero trianguli qui opere atque actu secundus est, 
id est senarii, crescente naturali numero in lateribus ternarius invenitur. 
Tertius vero, id est denarii, quaternarius latus continet, et quanti vero, 
id est 15, quinarius latus tenet, et quinti senarius. Idemque usque in 
infinitum.



          CAPUT IX. De generatione triangulorum numerorum.
Nascuntur autem trianguli disposita naturali quantitate numerorum, si prioribus 
semper multitudo sequentium congregetur. Disponatur enim naturalis numerus 
hoc modo: Ex his igitur si primum numerum sumam, id est
---------------------------------------------------------
unitatem, habeo primum triangulum, qui est vi et potestate, nondum etiam 
actu nec opere. Huic si secundum aggregavero, qui in naturali numerorum 
dispositione descriptus est, id est binarium, primus mihi triangulus opere 
et actu nascitur, id est ternarius. Si vero huic tertium ex naturali numero 
adjecero, secundus mihi opere et actu triangulus procreatur. Super unum 
enim et duo si tertium, id est ternarium, aggregavero, senarius extenditur, 
secundus scilicet triangulus. Huic vero si consequentem quaternarium superposuero, 
denarius explicatur, qui est tertius actu triangulus, quos per latera disponens, 
ad superioris descriptionis exemplar, cunctos triangulos numeros sine ullius 
dubitationis erroribus
---------------------------------------------------------
pernotabis, et quantas ultimus numerus in se unitates habet, quem superioribus 
aggregabis, tot ipse qui fit triangulus unitates habebit in latere. Nam 
ternarium, qui est primus actu triangulus, adjecto binario unitati feceramus; 
at hic duos habet in latere, et senarium his adjecta ternarii quantitate 
produximus, cujus latus soli tres continent, et idem in aliis cunctis quot 
unitates habentem numerum superioribus aggregabis, tot unitatibus ejus 
latera continebuntur.



          CAPUT X. De quadratis numeris.
Quadratus vero numerus est qui etiam ipse quidem latitudinem pandit, sed 
non in tribus angulis ut
---------------------------------------------------------
superior forma, sed quatuor. Ipse quoque aequali laterum dimensione porrigitur. 
Sunt autem hujusmodi:



          CAPUT XI. De eorum lateribus.
Sed in his quoque secundum naturalem numerum, laterum augmenta succrescunt. 
Primus enim vi et potentia quadratus, id est unitas, unum habet in latere. 
Secundus vero, qui actu primus, id est 4, duobus
---------------------------------------------------------
per latera positis continetur. Tertius vero, id est novem, qui secundus 
est opere, tribus in latere positis aggregatur. Et ad eamdem sequentiam 
cuncti procedunt.



          CAPUT XII. De quadratorum generatione, rursusque eorum lateribus.
Nascuntur autem tales numeri ex naturalis numeri dispositione, non quemadmodum 
superiores trianguli, ut ordinatis ad se invicem numeris congregentur, 
sed uno semper intermisso, qui sequitur, si cum superiori vel superioribus 
colligatur, ordinatos ex se quadratos efficiet. Disponatur enim naturalis 
numerus hoc modo:
---------------------------------------------------------
Ex his igitur si unum respiciam, primus mihi natus est potestate quadratus. 
Quod si uno relicto priori tertium junxero, secundus mihi quadratus efficitur. 
Nam si uni relicto binario quinarium apposuero, quaternarius mihi quadratus 
exoritur. Quod si rursus, relicto medio quaternario, quinarium similiter 
aggregavero, quadratus mihi tertius, id est novenarius procreatur. Unus 
enim et 3 et 5 novem colligunt. At vero si his, intermisso senario, septenarium 
jungam, tota in 16 ejus summa concrescit, id est quarti quadrati numerositas. 
Et ut breviter hujus forma procreationis appareat, si cuncti impares sibimet 
apponantur, collocato scilicet naturali numero, quadratorum
---------------------------------------------------------
ordo texetur. Est etiam in his haec naturae subtilitas et immobilis ordinatio, 
quod tot unitates unusquisque quadratorum retinebit in latere, quanti fuerint 
numeri ad conjunctionem propriam congregati. Nam in primo quadrato, quoniam 
ex uno fit, unus est in latere. In secundo, id est quaternario, quoniam 
ex uno et tribus procreatur, qui duo sunt termini, binario latus texitur, 
et in novenario, quoniam tribus numeris procreatur, latus ternario continetur. 
Atque idem in aliis videri licet.



          CAPUT XIII. De pentagonis eorumque lateribus.
Pentagonus vero numerus est qui ipse quidem in
---------------------------------------------------------
latitudinem secundum unitatem descriptis quinque angulis continetur, cunctis 
scilicet lateribus aequali dimensione dispositis. Sunt autem hi: Eodem 
quoque modo eorum latera succrescunt. Nam primi potestate pentagoni, id 
est unius, idem unus spatium lateris tenet. Secundi vero quinarii, qui 
est actu ipso atque opere primus pentagonus, bini per latera fixi sunt. 
Tertius vero, id est 12, tribus in latus auctus est. Quartus 22, 4 numerorum 
in latere quantitate distenditur. Atque idem in caeteris secundum unitatis 
progressionem, in naturali scilicet numero, secundum superiorem figurarum 
incrementa renduntur.
---------------------------------------------------------




          CAPUT XIV. De generatione pentagonorum.


---------------------------------------------------------

Nascuntur autem hi numeri qui extensi in latitudinem, quinque angulos pandunt, 
ab eadem naturalis numeri quantitate in sese coacervata, ita ut duobus 
semper interjectis numeris superiori vel superioribus, vincens ternario 
eum cui jungendus est aggregetur. Namque unitati, intermissis duobus et 
tribus, si quatuor jungas, qui tribus ipsam superent unitatem, quinarius 
pentagonus procreabitur. Post 4 vero si, intermisso quinario et senario, 
7 aggreges, duodenarium pentagonum procreabis. Namque 1 et 4 et 7 numeri 
12 explebunt. Hoc etiam in aliis fiet. Nam si 10, vel 13, vel 16, vel 19, 
vel 22, vel 25 superioribus cunctis adjunxeris, eodem quo superius modo 
pentagoni fient, secundum superiorem descriptionem.
---------------------------------------------------------




          CAPUT XV. De hexagonis eorumque generationibus.
Hexagoni autem, qui sex angulis, et heptagoni, qui 7 rursus lateribus continentur, 
secundum hunc modum eorum laterum augmenta succrescunt. Namque in trianguli 
numeri natura procreationeque ipsos numeros jungebamus, qui sese in naturali 
dispositione sequerentur, et se tantum unitate transirent; quadra i vero 
numeri, id est tetragoni procreatio, fiebat ex numeris qui uno intermisso 
copulabantur,
---------------------------------------------------------
cum se binario superarent; pentagoni vero natura fuit ex duobus interpositis 
relictisque qui se ternario vincerent. Secundum quoque talia augmenta hexagonorum, 
vel octogonorum, vel 9 laterum figura, vel 10, vel quotlibet aliorum, competenti 
progressione conficitur. Ut enim in pentagono, duobus intermissis eos jungebamus 
qui se ternario superarent, ita nunc in hexagono, tribus intermissis eos 
jungemus qui se quaternario transeant, et erunt quidem eorum radices et 
fundamenta, ex quibus junctis omnes hexagoni nascuntur. Et ad eumdem ordinem 
consequentes, atque ab his sexangulorum formae nascuntur.
---------------------------------------------------------
Quos ad superiorem modum, scilicet descriptos, in propriis ordinibus pernotabis.



          CAPUT XVI. De heptagonis eorumque generationibus, et communis 
omnium figurarum inveniendae generationis regula, descriptionisque.
Septem vero angulorum figura est, cum ad eumdem ordinem progressionis uno 
plus quam in sexangulorum figura numero intermisso superiori conjunxeris. 
Nam si quatuor interpositis, qui sese quinario vincant, aggregaveris, heptagoni 
continuo figura nascetur, ut hi numeri sint eorum radices, et (ut superius 
dictum est) fundamenta.
---------------------------------------------------------
Qui vero ex his constant hi sunt. Novem vero angulorum secundum eumdem 
ordinem forma procreatur, ita ut secundum aequalem progressionem primi 
quoque eorum numeri distent. Nam in triangulo qui sunt numeri, quae prima 
superficiei figura est, uno sese tantum numeri praecedunt, qui scilicet 
eorum naturam descriptionemque perficiunt. In tetragono vero qui secundus 
est, duobus sese juncti numeri vincunt, et in pentagono 3, et in hexagono 
4, et in heptagono 5, hujusque rei nullus est modus. Hoc autem nos subjectarum 
formarum
---------------------------------------------------------
descriptiones docebunt.
---------------------------------------------------------




          CAPUT XVII. Descriptio figuratorum numerorum in ordine.
Similiter autem licebit et aliarum formarum, quae pluribus angulis continentur, 
quantitates ascribere. Sed quoniam facilius oculis subjecta retinentur, 
supradictarum formarum numerositas in subteriore
---------------------------------------------------------
descriptione ponatur.



          CAPUT XVIII. Qui figurati numeri ex quibus figuratis numeris 
fiant, atque quod triangulus numerus omnium reliquorum principium sit.
His igitur ita sese habentibus, quid in hac re sit consequens investigemus. 
Omnes enim tetragoni qui
---------------------------------------------------------
sub triangulis sunt naturali ordinatione dispositi, ex superioribus triangulis 
procreantur, illorumque collectione quadrati figura componitur. Quatuor 
enim tetragonus fit ex uno et tribus, id est ex duobus superioribus triangulis. 
Novem vero, ex tribus et 6, sed utrique sunt trianguli. At 16 ex 6 et 10, 
et 25 ex 10 et 15. Idemque in sequenti ordine quadratorum constans atque 
immutabile reperitur. Pentagonorum vero summae conficiuntur ex uno super 
se tetragono, et altrinsecus triangulo constituto. Namque 5 pentagonus, 
ex quatuor super se posito tetragono, et ex uno qui in triangulorum ordine 
ponitur, aggregatur. Duodecim vero pentagonus, ex novenario super se quadrato, 
et tribus secundo triangulo nascitur. Viginti duo vero ex 16 et 6, quadrato 
scilicet atque triangulo,
---------------------------------------------------------
et 35 ex 25 et 10, et in ordinem ad eumdem modum intuentem nulla cunctatio 
contrarietatis impediet. At vero si hexagonos librata examinatione perspicias, 
ex eisdem triangulis et super se positis pentagonis procreantur. Namque 
sex hexagonus ex quinario pentagono et uno qui est in triangulorum ordine 
dispositus nascitur. Nec alia est origo 15 hexagoni, nisi ex duodenario 
pentagono et ternario triangulo. Quod si 28 rursum hexagonum ex quibus 
superioribus nascatur addiscas, nullos invenies nisi 22 pentagonum senariumque 
triangulum. Atque hoc in caeteris. Nec hunc geniturae ordinem heptagonorum 
procreatio refutabit. Namque ex super se hexagonis, et ex eminus positis 
triangulis procreantur. Septem enim heptagonus nascitur ex senario hexagono,
---------------------------------------------------------
et uno potestate triangulo, 18 vero heptagonus ex 15 hexagono et ternario 
triangulo conjungatur, et 34 ex 28, scilicet hexagono et senario triangulo, 
atque hoc in cunctis inoffensum reperire licet. Videsne igitur ut primus 
omnium triangulus cunctorum summas efficiat, et omnium procreationibus 
misceatur!



          CAPUT XIX. Pertinens ad figuratorum numerorum descriptionem speculatio.
Hi vero omnes si ad latitudinem fuerint comparati, id est trianguli tetragonis, 
vel tetragoni pentagonis, vel pentagoni hexagonis, vel hi rursus heptagonis, 
sine aliqua dubitatione triangulis, sese superabunt. Namque si ternarium 
triangulum quaternario,
---------------------------------------------------------
vel quaternarium tetragonum quinario, vel quinarium pentagonum senario 
hexagono, vel senarium septenario heptagono compares, primo se triangulo, 
id est sola transeunt unitate. At vero si senarius contra novenarium, vel 
hic contra 12, vel hic contra 15, vel 15 contra 18 pro inveniendis differentiis 
comparentur, secundo se triangulo, id est ternario, superabunt. Decem vero 
ad 16, et 16 ad 22, et 22 ad 28, et 28 ad 34 si componas, tertio se triangulo 
vincent, id est senario. Atque hoc rite notabitur in aliis cunctis sequentibus 
esse perspectum, omnesque se triangulis antecedent. Quare perfecte, ut 
arbitror, demonstratum est omnium formarum principium elementumque esse 
triangulum



          CAPUT XX. De numeris solidis.


---------------------------------------------------------

Hinc vero ad figuras solidas facilior via est. Praecognito enim quid in 
planis numerorum figuris vis ipsa quantitatis naturaliter operetur, ad 
solidos numeros non erit ulla cunctatio. Sicut enim longitudini numerorum 
aliud intervallum, id est superficiem, ut latitudo ostenderetur, adjecimus, 
ita nunc latitudini si quis addat eam quae alias altitudo, alias crassitudo, 
alias profunditas appellatur, solidum numeri corpus explebit.



          CAPUT XXI. De pyramide, quod ea sit solidarum figurarum principium, 
sicut triangulus planarum, et de speciebus.

---------------------------------------------------------
Videtur autem quemadmodum in planis figuris triangulus numerus primus est, 
sic in solidis qui vocatur pyramis profunditatis esse principium. Omnium 
quippe ratarum in numeris figurarum necesse est invenire primordia. Est 
autem pyramis alias a triangula basi in altitudinem sese erigens, alias 
a tetragona, alias a pentagona, et secundum sequentium multitudines angulorum 
ad unum cacuminis verticem sublevata. Posito enim triangulo atque disposito, 
si per tres angulos singulae rectae lineae stantes ponantur, haeque tres 
inclinentur ut ad unum medium punctum vertices jungant, fit pyramis. Quae 
cum a triangula basi profecta sit, tribus triangulis per latera concluditur 
hoc modo: Sit a, b, c, triangulum,
---------------------------------------------------------
si huic igitur triangulo per tres angulos erigantur lineae, et ad unum 
punctum convertantur, quod est d, ita ut d punctum non sit in plano sed 
pendens, illae scilicet lineae ad ipsum erectae verticem, et quodammodo 
cacumen d facient, et erit basis a, b, c, unum triangulum, per latera vero, 
tria triangula, id est unum triangulum a, d, b, aliud vero b, d, c, tertium 
vero c, d, a.



          CAPUT XXII. De his pyramidis quae a quadratis vel a caeteris 
multiangulis figuris proficiscuntur.


---------------------------------------------------------

Item si a tetragona basi proficiscatur, et ad unum verticem ejus lineae 
dirigantur, erit pyramis quatuor triangulorum per latera, uno tantum tetragono 
in basi posito, super quam figura ipsa fundata est, et si a pentagono surgant 
quinque lineae, quinque rursus
---------------------------------------------------------
pyramis triangulis continebitur, et si ab hexagono, sex triangulis nihilominus, 
et quantoscunque angulos habuerit figura super quam pyramis residet, tot 
ipsa per latera triangulis continetur, ut in subjectis descriptionibus 
palam est.



          CAPUT XXIII. Solidorum generatio numerorum.


---------------------------------------------------------

Dicuntur autem hujusmodi pyramides hoc modo: Prima pyramis de triangulo, 
secunda pyramis de tetragono, tertia pyramis de pentagono, quarta pyramis 
de hexagono, quinta pyramis de heptagono. Idem in caeteris constat numeris. 
Nam quoniam lineares numeros esse diximus qui ab uno profecti in infinitum 
currerent, ut sunt: His autem ordinatim compositis, et in se invicem cum 
distantia junctis, superficies nascebantur, ut si unum et duo jungeres, 
primus triangulus nasceretur,
---------------------------------------------------------
id est 3, et cum his adjungeremus tertium, id est ternarium, senarius triangulus 
rursus occurreret, et post hos, tetragoni, uno intermisso, pentagoni vero 
duobus, hexagoni tribus, heptagoni, relictis quatuor. nascebantur. Nunc 
vero ad solidorum corporum procreationem, ipsae nobis superficies naturaliter 
figuratae provenient, et ad faciendas quidem pyramidas a triangulo ipsi 
nobis trianguli componendi sunt. Ad procreandas vero pyramidas a tetragono, 
tetragoni, ad eas vero quae sunt a pentagono, pentagoni copulandi sunt, 
et illae quae sunt ab hexagono vel heptagono, non nisi hexagonorum vel 
heptagonorum copulatione nascentur. Primus ergo potestate triangulus, unitas 
est, eamdemque etiam ponemus virtute pyramidem;
---------------------------------------------------------
secundus vero triangulus est ternarius, quem si cum primo conjunxero, id 
est cum unitate, quaternaria mihi profunditas pyramidis excrescit. At vero 
si iis tertium senarium junxero, denaria pyramidis procreabitur altitudo. 
His si denarium junxero, 20 numerorum pyramis veniet, atque ita in cunctis 
aliis eadem ratio copulationis est. In hac igitur conjunctione necesse 
est ut semper qui ultimus sit conjugatorum numerorum, is quasi quodammodo 
basis sit. Cunctis enim latior invenitur; et
---------------------------------------------------------
qui ante ipsum numeri conjunguntur, minores esse necesse est, usque dum 
ad unitatem detractio rata perveniat, quae puncti quodammodo et verticis 
obtineat locum. Namque in 10 pyramide super sex additi sunt 3 atque unus, 
qui senarius superat ternariam quantitatem, ipsi vero tres unum pluralitate 
transcendunt, qui unus extremum terminum progressionis offendit. Similis 
quoque ratio in caeteris prospici potest, si eorum procreationes diligentius 
volueris perscrutari. Illae vero quae sunt a tetragono pyramides, eadem 
tetragonorum super se compositione nascuntur. Descriptis enim cunctis tetragonis, 
id est: si unitatem primam ex hac dispositione praesumam, erit mihi potestate 
et vi pyramis ipsa unitas,
---------------------------------------------------------
nondum etiam opere atque actu. At si huic tetragonum superponam, id est 
4, nascetur pyramis quinque numerorum, quae duobus tantum numeris per latera 
positis continetur. Sin vero his sequentes 9 adjecero, fiet mihi 14 numerorum 
forma pyramidis, quae per latera tribus unitatibus concludatur. Atque huic 
si sequentem tetragonum 16 superponam, tricenaria mihi pyramidis forma 
producitur. In his quoque omnibus pyramidibus tot erunt unitates per latera 
quantae in se fuerint numerorum aggregatae quantitates. Nam unitas, quae 
prima pyramis est, unum solum, id est seipsam, gerit in latere. Quinque 
vero, quae constant ex 1 et 4, duobus per latera designatur, et 14, quae 
ex tribus numeris compositis fit, ternario numero in latere posito constituitur. 
Hanc autem
---------------------------------------------------------
pyramidum generationem monstrat subjecta descriptio: Et ad eumdem modum 
cunctae a caeteris multiangulis profectae formae, in altioris summae spatia 
producuntur. Omnis enim multorum angulorum forma, ex sui generis figura 
unitati superposita, ab uno ingredientibus ad pyramidum constituendas figuras 
usque in infinita progreditur. Et ex hoc equidem apparere necesse est triangulas 
formas caeterarum figurarum
---------------------------------------------------------
esse principium, quod omnis pyramis a quacunque basi profecta, vel a quadrato, 
vel a pentagono, vel ab hexagono, vel ab heptagono, vel a quocunque similium, 
solis triangulis usque ad verticem continetur.



          CAPUT XXIV. De curtis pyramidis.
Scire autem oportet quae sunt curtae pyramides, vel quae bis curtae, vel 
quae ter curtae, vel quater, et deinceps secundum numerorum adjectionem. 
Perfecta enim pyramis est quae, a qualibet basi profecta, usque ad primam 
vi et potestate pyramidum pervenit unitatem. Sin vero, a qualibet basi 
profecta, usque ad unitatem altitudo illa non venerit, curta vocabitur. 
Recteque hujusmodi pyramis tali nuncupatione
---------------------------------------------------------
signatur, si usque ad extremitatem punctumque non venerit. Haec autem est, 
ut si quis 16 tetragono adjiciat 9, atque huic 4, et ab ulterioris sese 
adjectione unitatis suspendat, pyramis quidem figura est, sed quoniam usque 
ad cacumen verticis non excrevit, curta vocabitur, et habebit summitatem 
non jam punctum quod unitas est, sed superficiem, quod est quilibet numerus 
secundum basis illius angulos porrectus, atque ultimus aggregatus. Nam 
si tetragona fuerit basis, quadrata diminutione semper ascendit, et si 
pentagona basis, similiter et si hexagona, illa quoque ultima superficies 
erit hexagona. Ergo in curta pyramide, tot erit angulorum superficies quot 
fuerit basis. Si vero illa pyramis non solum ad unitatem extremitatemque 
non pervenit, sed nec ad
---------------------------------------------------------
primum quoque opere et actu multiangulum ejus generis cujus fuerit basis, 
bis curta vocabitur, ut si, a 16 tetragono proficiscens, usque in 9 terminum 
ponat, neque excrescat ad 4, et quotcunque tetragoni defuerint, totiens 
eam curtam esse dicemus. Ut si unitas defuerit primus quadratus, curtam, 
quam Graeci koluron vocant. Si vero duobus tetragonis, deficit, id est 
unitate et eo qui sequitur, vocatur bis curta, quam Graeci dikoluron appellant. 
Quod si tribus tetragonis, ter curta dicitur quam Graeci tricoluron nominant, 
et quotcunque tetragoni fuerint minus, totiens illam pyramidem curtam esse 
proponimus. Hoc autem non solum a tetragono pyramidis, sed in omnibus ab 
omni multiangulo progredientibus speculari licet.



          CAPUT XXV. De cubis, vel asseribus, vel laterculis, vel cuneis, 
vel sphaericis, et parallelipipedis numeris.


---------------------------------------------------------

Ac de solidis quidem quae pyramidis formam obtinent aequaliter crescentibus, 
et a propria velut radice multianguli figura progredientibus, dictum est. 
Est alia rursus quaedam corporum solidorum ordinabilis compositio, eorum 
qui dicuntur cubi vel asseres, vel laterculi, vel cunei, vel sphaerae, 
vel parallelipipedi, quae sunt quotiens superficies contra se sunt, et 
ductae in infinitum nunquam concurrent. Dispositis enim in ordinem tetragonis,
---------------------------------------------------------
quoniam hi solam longitudinem latitudinemque sortiti sunt, et altitudine 
carent, si per latera solam unam multiplicationem recipiant, aequalem provehunt 
profunditatem. Nam quatuor tetragonus, duos habet in latere, et natus est 
ex bis duobus. Bis enim duo quatuor faciunt. Hos ergo duos ex ipsius latere 
si multiplices aequaliter, cubi forma nascetur. Nam si bis binos bis facies, 
octonaria quantitas crescit, et est primus hic cubus. Novem vero tetragonus, 
quoniam 3 habet in latere, et factus est ex tribus in se multiplicatis, 
si enim unam lateris multiplicationem adjunxeris, rursus alius cubus aequali 
laterum formatione crescit. Ter enim tres si tertio duxeris, 27 cubi figura 
producitur. Et 16, qui est ex 4, si quater augescat, sexaginta quatuor 
cubus pari laterum dimensione
---------------------------------------------------------
crassabitur, et sequentes quidem tetragoni, secundum eumdem modum, multiplicatione 
facta, provehuntur. Tot autem necesse est unitates cubus habeat in latere, 
quot habuit primus ille tetragonus ex quo ipse productus est. Nam quoniam 
4 tetragonus duos tantum numeros habet in latere, duos quoque habet octonarius 
cubus, et quoniam novem tetragonus tribus per latus unitatibus figurabatur, 
solo ternario 27 cubi latus urgetur. Et quoniam 16 tetragonus quatuor unitatum 
latus habebat, totidem 64 cubus in latere gestabit unitates. Quare etiam 
vi et potestate cubi, quod est unitas, unus erit in latere. Omnis enim 
tetragonus una quidem superficies est quatuor angulorum, totidemque laterum. 
Omnis autem cubus qui ex tetragonorum superficie in profunditatem
---------------------------------------------------------
corporis crevit, per tetragoni scilicet latus multiplicatus, habebit quidem 
superficies 6, quarum singula planitudo tetragono illi priori aequalis 
est. Latera vero 12, quorum unumquodque singulis his quae superioris fuere 
tetragoni aequum est, et, ut superius demonstravimus, tot unitatum est. 
Angulos vero 8, quorum singulus sub tribus hujusmodi continetur, quales 
priores fuere tetragoni unde cubus ipse productus est. Ergo ex naturaliter 
profuso numero, qui in subjecta forma descripti sunt, subjecti tetragoni 
nascuntur, et ex his tetragonis qui subnotati sunt cubi provehuntur. Et 
quoniam omnis cubus ab aequilateris quadratis profectus, aequus ipse omnibus 
partibus est, nam et latitudini longitudo, et his duobus compar est altitudo, 
et secundum sex partes, id est sursum, deorsum, dextera, sinistra, ante, 
post, sibi aequalem esse necesse est: huic oppositum contrariumque esse 
oportebit, qui neque longitudinem latitudini, neque haec duo profunditati 
gerat aequalia, sed cunctis inaequalibus, quamvis solida figura sit, ab 
aequalitate cubi longissime distare videatur. Hi autem sunt, ut si quis 
faciat
---------------------------------------------------------
bis tres quater, vel ter quater quinquies, et alia hujusmodi, quae per 
inaequales spatiorum gradus inaequaliter provehuntur. Haec autem forma 
Graeco nomine scalenos vocatur, nos vero gradatam possumus dicere, quod 
a minore modo velut gradibus crescat ad majus. Vocant autem eamdem figuram 
Graeci quidam sperniscon, nos autem cuneum possumus dicere. Etenim quos 
ad quamlibet illam rem constringendam cuneos formant, neque latitudinis, 
neque longitudinis, neque altitudinis, habita ratione, quantum commodum 
fuerit, tantum vel altitudini minuitur, vel crassitudini profunditatis 
augetur. Atque ideo hos plerumque necesse est omnibus partibus inaequalibus 
inveniri. Quidam vero hos bomiscos vocant, id est quasdam arulas quae in 
Ionica Graeciae
---------------------------------------------------------
regione (ut ait Nicomachus) hoc modo formatae fuerunt, ut neque altitudo 
latitudini, neque haec longitudini convenirent. Vocatur autem aliis quibusdam 
nominibus, quae nunc prosequi supervacuum judicamus. Igitur cubi aequalibus 
spatiis se porrigentibus et hujus formae, quam diximus, gradata distributione 
disposita, medietates sunt, quae neque cunctis partibus aequales sunt, 
neque omnibus inaequales, quos Graeci parallelepipedos vocant. Latini nomen 
hoc ita uniformiter compositum habere non possunt. Ut tamen idem pluribus 
dictum sit, ea namque hoc nomine vocatur figura, quae alternatim positis 
latitudinibus continetur.



          CAPUT XXVI. De parte altera longioribus numeris, antelongioribus, 
eorumque generationibus.


---------------------------------------------------------

Hujusmodi vero formas quales sunt quae vocantur a Graecis heteromikeis, 
nos dicere possumus parte altera longiores, quarum figurarum numerus quoque 
hoc modo diffiniendus est. Parte altera longior est numerus, quem si in 
latitudinem describas, et ipse quidem 4 provenit laterum et 4 angulorum, 
sed non cunctis aequalibus, sed semper minus uno. Namque nec latera lateribus, 
cuncta cunctis aequa sunt, nec longitudini latitudo, sed (ut dictum est) 
cum hinc altera pars major fuerit, uno tantum minorem praecedit ac superat. 
Si enim numerum naturalem disponas in ordinem, et secundum per primum multiplices, 
talis nascetur numerus; vel si secundum per
---------------------------------------------------------
tertium, vel si tertium per quartum, vel si quartum per quintum, omnesque 
bi unitate tantum addita multiplicentur, nascentur parte altera longiores. 
Disponatur enim numerus naturalis. Et tunc quidem hactenus. Si quis igitur 
faciat unum bis, faciet duo. Et rursus bis tres faciet 6, ter quater faciet 
12, quater 5 faciet 20, et hoc modo ad eumdem ordinem. Quicunque igitur 
ita facti sunt, procreabuntur parte altera longiores, ut subjecta descriptio 
docet. In qua, ex quibus numeris multiplicati nascuntur parte altera longiores, 
supra ascripti sunt. Qui vero nascantur, subterius subnotati.
---------------------------------------------------------




          CAPUT XXVII. De antelongioribus numeris, et de vocabulo numeri 
parte, altera longioris.
Ergo si ab unitate tantum discrepent qui multiplicantur, descripti superius 
numeri protendentur. Si vero aliquo numero, ut ter septem, vel ter quinque, 
vel aliquo modo alio, et non eorum latera sola discrepent
---------------------------------------------------------
unitate, non vocabitur hic numerus parte altera longior, sed antelongior. 
Alterum enim apud Pythagoram vel sapientiae ejus haeredes, nulli alii nisi 
tantum binario ascribebatur. Hunc alteritatis principium esse dicebant. 
Eamdem autem naturam, et semper sibi similem consentientemque, nullam aliam 
nisi primaevam ingeneratamque unitatem. Binarius autem numerus, primus 
est unitati dissimilis, idcirco quod primus ab unitate disjungitur, atque 
ideo alteritatis cujusdam principium fuit, quod ab illa prima et semper 
eadem substantia, sola tantum est unitate dissimilis. Merito ergo dicentur 
hi numeri parte altera longiores, quod eorum latera unius tantum sese adjecta 
numerositate praecedunt. Argumentum est autem alteritatem in binario numero 
juste
---------------------------------------------------------
constitui, quod non dicitur alterum nisi e duobus ab his in quos bene loquendi 
ratio non negligitur. Amplius quod impar numerus, sola unitate perfici 
monstratus est, par vero sola dualitate, id est solo binario numero. Nam 
cujuscunque medietas est unus, ille impar est, cujus vero 2, hic paritate 
recepta, in gemina aequa disjungitur. Quare dicendum est imparem numerum, 
ejusdem atque in sua se natura tenentis, immutabilisque substantiae esse 
participem, idcirco quod ab unitate formetur, parem vero, alterius plenum 
esse naturae, idcirco quod a dualitate completur



          CAPUT XXVIII. Quod ex imparibus quadrati, ex paribus parte altera 
longiores fiant.
At vero positis in ordinem ab unitate imparibus,
---------------------------------------------------------
et sub his a dualitate paribus descriptis, coacervatio imparium tetragonos 
facit, coacervatio parium superiores efficit parte altera longiores. Quare, 
quoniam tetragonorum haec natura est, ut et ab imparibus procreentur, qui 
sunt unitatis participes, id est ejusdem immutabilisque substantiae, cunctisque 
partibus suis aequales sint, quod et anguli angulis, et latera lateribus, 
et longitudini compar est latitudo, dicendum est hujusmodi numeros ejusdem 
naturae atque immutabilis substantiae participes. Illos vero numeros, quos 
parte altera longiores paritas creat, alterius dicemus esse substantiae. 
Nam quemadmodum unus a duobus uno tantum alter est, sic horum latera a 
se tantum uno sunt altera, et una tantum differunt
---------------------------------------------------------
unitate. Quare disponantur in ordinem omnes ab uno impares, et sub his 
omnes a binario numero pares. Est ergo princeps imparis ordinis, unitas, 
quae ipsa quidem effectrix et quodammodo forma quaedam est imparitatis. 
Quae intantum ejusdem nec mutabilis substantiae est, ut cum vel seipsam 
multiplicaverit, vel in planitudine, vel in profunditate, vel si alium 
quemlibet numerum per seipsam multiplicet, a prioris quantitatis forma 
non discrepet. Namque si unum semel facies, vel si semel unum semel, vel 
si duo semel, vel si tres semel, vel si quatuor semel, vel si quemlibet 
alium numerum multiplicet, a quantitate
---------------------------------------------------------
sua is quem multiplicat numerus non recedit, quod circa alium numerum non 
potest inveniri. Paris vero ordinis, binarius numerus princeps est, quae 
dualitas cum in eodem ordine paritatis sit, tum principium totius est alteritatis. 
Namque si sese ipsam multiplicet, vel per latitudinem, vel etiam profunditatem, 
vel si quem numerum in suam conglobet quantitatem, continuo alter exoritur. 
Nam bis duo, vel bis duo bis, si facias, vel bis 3, vel bis 4, vel bis 
5, vel quemlibet alium multiplicet, quisquis hinc nascitur, alius quam 
primo fuerat, invenitur. Nascuntur autem ex superiore descriptione, et 
ex primo ordine omnes tetragoni hoc modo: Unum enim si respexeris, primus 
potestate tetragonus est. Sin vero unum tribus coacervaveris, 4 tetragonus 
exoritur. Huic si quinarium
---------------------------------------------------------
jungam, novenarius rursus occurrit. Huic si copules 7, 16 quadrati forma 
se suggerit. Idemque si in caeteris facias, omnes competenter quadratos 
videas procreari. At vero ex secundo paritatis ordine, iidem cuncti parte 
altera longiores fiunt. Namque si duos primos respexero, hujusmodi mihi 
numerus occurrit qui fit ex bis uno. Cum vero duobus sequentes 4 junxero, 
parte altera longior rursus erit senarius, scilicet qui fit ex bis tribus. 
Cui si sequentem aggregavero, nascetur mihi duodenaria forma, quae fit 
ex quater tribus. Quod si continuatim quis faciat, cunctos hujusmodi numeros 
in competenti ordine procreatos videbit. Quam descriptionem scilicet inferior 
forma demonstrat:
---------------------------------------------------------




          CAPUT XXIX. De generatione laterculorum, eorumque diffinitione.
Quos autem superius laterculos diximus, quae sunt et ipsae quidem solidae 
figurae, hoc modo fiunt. Quotiens aequalibus spatiis in longitudinem latitudinemque 
porrectis, minor his additur altitudo. Ut sunt
---------------------------------------------------------
hujusmodi 3 ter bis, qui sunt 18, vel 4 quater bis, vel alio quolibet modo, 
ut his in longitudinem, latitudinemque aequis, minor altitudo ducatur. 
Hi definiuntur hoc modo: Laterculi sunt, qui fiunt ex aequalibus aequaliter 
in minus. Asseres vero et ipsae quidem figurae sunt solidae, sed hoc modo 
ut ex aequalibus aequaliter ducantur in majus. Nam si aequa fuerit latitudo 
longitudini, et major sit altitudo, illae figurae a nobis asseres, a Graecis 
clocides nominantur, ut si quis hoc modo faciat 4 quater novies, qui inde 
procreantur, asseres nominati sunt. Sphenisci vero, quos cuneolos superius 
appellavimus, hi sunt qui, ex inaequalibus inaequaliter ducti, per inaequalia 
crevere; cubi vero, qui ex aequalibus aequaliter per aequalia producti 
sunt.



          CAPUT XXX. De circularibus vel sphaericis numeris


---------------------------------------------------------

Ipsorum vero cuborum quanticunque fuerint ita ducti, ut a quo numero cubicae 
quantitatis latus coeperit, in eumdem altitudinis extremitas terminetur, 
numerus ille cyclicus vel sphaericus appellatur, ut sunt multiplicationes 
quae a quinario vel senario proficiscuntur. Nam quinquies quinque, qui 
fit 25, ab 5 progressus, in eosdem 5 desinit. Et si hos rursum quinquies 
ducas, in eosdem 5 eorum terminus veniet. Quinquies enim 25 fiunt 125, 
et si hos rursus quinquies ducas, in quinarium numerum extremitas terminabitur. 
Atque hoc usque in infinitum idem semper evenit. Quod in senario quoque 
convenit considerari. Hi autem numeri idcirco cyclici vel sphaerici
---------------------------------------------------------
vocantur, quod sicut sphaera vel circulus, in proprii semper principii 
reversione formantur. Est enim circulus posito quodam puncto et alio eminus 
defixo, illius puncti qui eminus fixus est aequaliter distans a primo puncto 
circumductio, et ad eumdem locum reversio unde moveri coeperat. Sphaera 
vero est semicirculi, manente diametro, circumductio et ad eumdem locum 
reversio unde prius coeperat ferri. Unitas quoque, virtute et potestate, 
ipsa quoque circulus vel sphaera est, quoties enim punctum in se multiplicaveris, 
in seipsum unde coeperat terminatur. Si enim faciat semel unum, unus redit, 
et si hoc rursus semel, idem est. Igitur si una fuerit multiplicatio, solam 
planitudinem reddit, et fit circulus. Si secunda, mox sphaera conficitur. 
Et enim secunda multiplicatio,
---------------------------------------------------------
effectrix semper est profunditatis. Ex 5 igitur et 6, paucas hujusmodi 
formas subscripsimus:



          CAPUT XXXI. De natura rerum quae dicitur ejusdem naturae, et 
de ea quae dicitur alterius naturae, et qui numeri cui naturae conjuncti 
sunt.
Ac de solidis quidem figuris, haec ad praesens dicta sufficiant. Qui autem 
de natura rerum propinquis
---------------------------------------------------------
investigantes rationibus, quique in matheseos disputatione versati, quid 
in quaque re esset proprium, subtilissime peritissimeque ediderunt, hi 
rerum omnium naturas in gemina dividentes, hac speculatione distribuunt. 
Dicunt enim omnes omnium rerum substantias constare ex ea quae propriae 
suaeque semper habitudinis est, nec ullo modo permutatur, et ea scilicet 
natura quae variabilis motus est sortita substantiam. Et illam primo immutabilem 
naturam, unius ejusdemque substantiae vocant, hanc vero alterius, scilicet 
quod a prima illa immobili discedens prima sit altera. Quod nimirum ad 
unitatem pertinet, et ad dualitatem, qui numerus primus ab uno discedens, 
alter factus est. Et quoniam cuncti secundum unitatis speciem naturamque 
impares numeri formati sunt,
---------------------------------------------------------
quoque ex his coacervatis tetragoni fiunt, duplici modo ejusdem substantiae 
participes esse dicuntur, quod vel ab aequalitate formantur tetragoni, 
vel coacervatis in unum numeris imparibus procreantur. Illi vero qui sunt 
pares, quoniam binarii numeri formae sunt, quique ex his coacervati collectique 
in unam congeriem, parte altera longiores numeri nascuntur, hi secundum 
ipsius binarii numeri naturam, ab ejusdem substantiae natura discessisse 
dicuntur, putanturque alterius naturae esse participes, idcirco quoniam 
cum latera tetragonorum ab aequalitate progressa, in aequalitatem propriae 
latitudinis ambitum tendant, hi adjecto uno ab aequalitate laterum discesserunt, 
atque ideo dissimilibus lateribus et quodammodo alteris a se conjunguntur. 
Quare nobis notum
---------------------------------------------------------
est, quod ex his ea quae sunt in hoc mundo, conjuncta sunt. Aut enim propriae, 
immutabilis, ejusdemque substantiae est, quod Deus, vel anima, vel mens 
est, vel quodcunque propriae naturae incorporalitate beatur, aut mutabilis, 
variabilisque naturae, quod corporibus indubitanter videmus accidere. Unde 
nunc nobis monstrandum est, hac gemina numerorum natura, quadratorum scilicet 
et parte altera longiorum, cunctas numeri species cunctasque habitudines, 
vel relatae ad aliquid quantitatis, ut multiplicium vel superparticularium 
et caeterorum, vel ad seipsam consideratae, ut formarum quas dudum in superiore 
disputatione descripsimus informari, ut quemadmodum mundus ex immutabili, 
mutabilique substantia, sic omnis numerus ex tetragonis, qui immutabilitate
---------------------------------------------------------
perficiuntur, et ex parte altera longioribus, qui mutabilitate participant, 
probetur esse conjunctus. Et primo quidem distribuendum est, qui sunt hi 
quos promecas vocant, id est anteriore parte longiores, vel qui quos heteromikeis, 
id est parte altera longiores. Est enim parte altera longior numerus quicunque 
unitate tantum lateri crescit adjecta, ut sunt 6 scilicet bis 3, vel 12 
tres quater, et consimiles. Anteriore vero parte longior est qui sub duobus 
numeris hujusmodi continetur, quorum latera non possidet unitatis differentia, 
sed aliorum quorumcunque numerorum, ut ter 5, vel ter 6, vel quater 7. 
Quodammodo enim longitudine in prolixiorem modum porrecta, merito anteriore 
parte longior dicitur. Cur autem parte altera longiores numeri
---------------------------------------------------------
dicantur, supra jam dictum est. Quadrati vero, quoniam aequam latitudinem 
longitudini gerunt, propriae longitudinis vel ejusdem latitudinis aptissime 
vocabuntur, ut bis 2, ter 3, quater 4, et caeteri. Parte altera vero longiores, 
quod non eadem longitudine tendantur, alterius quodammodo longitudinis, 
et parte altera longiores vocantur



          CAPUT XXXII. Quod omnia ex ejusdem natura et alterius natura 
consistunt, idque in numeris primum videri.
Omne autem quidquid in propria natura substantiaque est immobile, terminatum 
definitumque est, quippe quod nulla variatione mutetur, nunquam esse desinat, 
nunquam possit esse quod non fuit. At haec, unitas sola est, et quae unitate 
formatur, comprehensibilis
---------------------------------------------------------
et determinatae et ejusdem substantiae esse dicuntur. Ea vero sunt, quae 
vel ab aequalibus crescunt velut quadrati, vel quos ipsa unitas format, 
id est, impares. At vero binarius et cuncti parte altera longiores, qui 
a finita substantia discesserunt, variabilis infinitaeque substantiae nominantur. 
Constat ergo numerus omnis ex his quae longe disjuncta sunt atque contraria, 
ex imparibus scilicet et paribus. Hic enim stabilitas, illic instabilis 
variatio; hic immobilis substantiae robur, illic mobilis permutatio; hic 
definita soliditas, hic infinita congeries multitudinis. Quae, scilicet, 
cum sint contraria, in unam tamen quodammodo amicitiam cognationemque miscentur, 
et illius unitatis informatione atque regimento, unum numeri corpus efficiunt. 
Non ergo inutiliter
---------------------------------------------------------
neque improvide, qui de hoc mundo, deque hac communi rerum natura ratiocinabantur, 
hanc primam totius modi substantiae divisionem fecerunt. Et Plato quidem 
in Timaeo ejusdem naturae, et alterius nominat, quidquid in mundo est, 
atque aliud in sua natura permanere putat individuum inconjunctumque et 
rerum omnium primum, alterum divisibile et nunquam in proprii statu ordinis 
permanens. Phyloaus vero: Necesse est, inquit, omnia quae sunt vel infinita 
vel finita esse. Demonstrare scilicet volens omnia quaecunque sunt ex his 
duobus consistere, aut ex infinita, scilicet esse, aut ex finita, ad numeri 
sine dubio similitudinem. Hic enim ex uno et duobus, et impari atque pari 
conjungitur. Quae manifesta sunt, aequalitatis atque inaequalitatis, ejusdem
---------------------------------------------------------
atque alterius, definitae atque indefinitae esse substantiae. Quod videlicet 
non sine causa dictum est, omnia quae ex contrariis consisterent, harmonia 
quadam conjungi atque componi. Est enim harmonia, plurimorum adunatio, 
et dissentientium consensio.



          CAPUT XXXIII. Ex ejusdem atque alterius numeri natura, qui sunt 
quadratus et parte altera longior, omnes proportionum habitudines constare.
Disponantur ergo in ordinem non jam pares atque impares, ex quibus quadrati 
vel parte altera longiores fiunt, sed hi ipsi qui illis coacervatis in 
unumque redactis, et quadrati et parte altera longiores prodeunt. Ita enim 
videbimus istorum quemdam consensum,
---------------------------------------------------------
et ad caeteras numeri partes procreandas amicitiam, ut non sine causa hoc 
in omnibus rebus ab numeri specie natura rerum sumpsisse videatur. Sint 
igitur duo versus tetragonorum ab unitate omnium, et a binario numero parte 
altera longiorum. Horum igitur si primum compares primo, dupli quantitas 
invenitur, quae est prima multiplicitatis species. Si vero secundum secundo, 
hemioliae quantitatis habitudo producitur. Si tertium tertio, sesquitertia 
proportio procreantur. Si quartum quarto, sesquiquarta, et si quintum quinto, 
sesquiquinta. Et hinc superparticularium normam in quodvis longissimum 
spatium progrediens integram inoffensamque reperies.
---------------------------------------------------------
Ita ut in prima dupli proportione unitatis solius sit differentia. Duo 
namque ab uno sola semper discrepant unitate. In sesquialtera vero duorum 
est differentia, in sesquitertia trium, in sesquiquarta 4, et deinceps, 
secundum superparticulares formas numerorum, quod ad differentias attinet, 
uno tantum crescit adjecto numerum explicans naturalem.
---------------------------------------------------------
Sin vero secundum tetragonum, primo parte altera longiori compares, et 
tertium secundo, et quartum tertio, et quintum quarto, easdem rursus proportiones 
effici pernotabis quas in superiore forma descripsimus. Sed hic differentiae 
ab unitate non inchoant, sed a binario numero in infinitum per eosdem calculos 
progrediuntur. Eritque secundus primi duplus, tertius secundi sesquialter, 
quartus tertii sesquitertius, secundum eamdem convenientiam quae superius 
demonstrata est.
---------------------------------------------------------
Rursus quadrati invicem imparibus differunt, parte altera longiores, paribus.
---------------------------------------------------------
At vero si inter primum et secundum tetragonum, primum parte altera longiorem 
ponimus, ad utrosque eos una proportione conjungitur. In utrisque enim 
proportionibus dupli multiplicitas invenitur. Sin vero inter secundum tertiumque 
tetragonum, secundum parte altera longiorem ponas, sesquialterae comparationis 
ad utrosque forma componitur. Et si inter tertium et quartum tetragonum, 
tertium parte altera longiorem constituas, sesquitertia species nascetur, 
et idem si in cunctis feceris, cunctas super particulares
---------------------------------------------------------
species invenire miraberis. Et ad eumdem modum in caeteris convenit intueri. 
Rursus si ponantur duo tetragoni ex superius descriptis, id est primus 
et secundus, et in unum colligantur, et medius eorum parte altera longior 
bis
---------------------------------------------------------
multiplicetur, tetragonus fit. Namque unus et 4, si jungantur, 5 faciunt, 
eorum binarius parte altera longior si bis ducatur, quatuor faciunt, qui 
juncti, 9 sine ulla dubitatione conficient, qui est numerus quadratus. 
Et ad eumdem modum in aliis hoc modo dispositis numeris, quos supra descripsimus, 
idem constat intelligi. Si vero convertas, et inter duos primum et secundum 
parte altera longiores secundum tetragonum ponas, qui in ordine quidem 
secundus est, sed actu et opere primus, ex duobus parte altera longioribus 
congregatis, et bis multiplicato medio tetragono, rursus tetragonus conficitur. 
Namque inter 6 et binarium numerum, qui sunt primus et secundus parte altera 
longiores, si ponatur quaternarius ordine secundus, primus actu tetragonus,
---------------------------------------------------------
et conjungantur duo et sex, faciunt 8. Tum si bis ducantur medii, quatuor 
faciunt rursus octonarium, qui cum superioribus juncti, sedecim tetragonum 
pandunt.
---------------------------------------------------------
Illud quoque non oportet minore admiratione suscipere, quod secundum proprias 
naturas, ubi altrinsecus duo tetragoni stant, et unus parte altera longior 
in medio ponitur, tetragonus qui nascitur, ille semper ab impari procreatur. 
Nam ex superioribus, uno et 4 et bis multiplicato binario, factus est novenarius 
tetragonus, qui scilicet a tribus procreatur. Ter enim
---------------------------------------------------------
tres 9 faciunt, qui ternarius impar est numerus. Et sequens qui ex quatuor 
et 9, et bis multiplicato senario conjunctus, est 25 tetragonus, et ipse 
ex impari quinario nascitur continenti post ternarium. Quinquies enim quinque 
25 procedunt, et quinarius post ternarium, impar est numerus. Et in sequenti 
quoquo eadem ratio est. Nam qui ex 9 et 16 et bis ducto 12 quadratus 49 
producitur, ille a septenario impari fit post quinarium continenti. Septies 
enim septem 49 creant. At vero ubi duo altrinsecus parte altera longiores 
unum medium tetragonum claudunt, omnes ex his qui fiunt tetragoni, a paribus 
producuntur. Nam qui ex duobus et 6 parte altera longioribus et quaternario 
bis multiplicato, 16 tetragonus factus est, ille a quaternario numero, 
id est
---------------------------------------------------------
pari, producitur. Quater enim quatuor 16 sunt. Et in sequenti quoque ordine 
ubi ex senario et duodecim, et bis in suam summam ducto novenario, 36 fiunt, 
ex continenti pari senario copulantur. Sex enim sexies 36 restituunt. Nec 
minus in eamdem rationem cadet, ex 12 et 20 et bis 16 factus 64 tetragonus. 
Hic enim ex octonario continenti post senarium nascitur. Octies enim octo 
64 tetragonum jungunt. Et in aliis quoque secundum eumdem modum si idem 
facias, rationis ordo non discrepat.



          CAPUT XXXIV. Quod ex quadratis ex parte altera longioribus, omnis 
formarum ratio consistat.
Illud vero, quod ex his duobus tota omnium formarum videtur orta prolatio 
non minore consideratione
---------------------------------------------------------
notandum est. Namque trianguli qui cunctas alias formas, sicut superius 
docuimus, collecti producunt, his junctis velut ex quibusdam elementis 
oriuntur. Namque ex uno primo tetragono, et binario primo parte altera 
longiore, ternarius triangulus copulatur. Et ex binario vel quaternario, 
id est ex secundo tetragono senarius triangulus procreatur. Ex quaternario 
quoque et senario, denarius triangulus nascitur. Et ad eumdem ordinem, 
cuncta triangulorum ratio constabit. Disponantur enim alternatim inter 
se tetragoni et parte altera longiores, qui ut melius pernotarentur, prius 
in duobus eos versibus disposuimus, post autem eosdem permiscuimus, et 
qui exinde trianguli nascerentur ascripsimus.
---------------------------------------------------------




          CAPUT XXXV. Quemadmodum quadrati ex parte altera longioribus, 
vel parte altera longiores ex quadratis fiant.
Omnis vero tetragonus si ei proprium latus addatur, vel eodem rursus dematur, 
parte altera longior fit. Namque 4 tetragono si quis duo jungat, vel duo
---------------------------------------------------------
detrahat, 6 addendo perficiet et duo detrahendo, at uterque figuram continet 
parte altera longiorem, quae, scilicet magna, est alteritatis vis. Omnis 
enim infinita et indeterminata potentia, ab aequalitatis natura, et a suis 
se finibus continenti substantia discedens, aut in majus exuberat, aut 
in minora decrescit



          CAPUT XXXVI. Quod principaliter ejusdem quidem sit substantiae 
unitas, secundo vero loco impares numeri, tertio quadrati, et quod principaliter 
dualitas alterius sit substantiae, secundo vero loco pares numeri, tertio 
parte altera longiores.
Constat igitur primo quidem loco, unitatem propriae immutabilisque substantiae 
ejusdemque naturae, dualitatem vero primam, alteritatis mutationisque esse 
principium. Secundo vero loco, omnes impares
---------------------------------------------------------
numeros propter unitatis cognationem, ejusdem atque. immutabilis substantiae 
esse participes, pares vero ob binarii numeri consortium, alteritatibus 
esse permixtos. Tetragonos quoque ad eumdem modum considerari manifestum 
est. Nam quod eorum compositio et conjunctio ex imparibus fit, immutabili 
eos naturae pronuntiabo conjunctos. Quod vero parte altera longiores ex 
copulatione parium, procreantur, nunquam ab alteritatis varietate separantur.



          CAPUT XXXVII. Alternatim positis quadratis, et parte altera longioribus, 
qui sit eorum consensus, in differentia et in proportione.
Illud igitur perspiciendum est, quod si idem tetragoni et parte altera 
longiores disponantur, ita ut
---------------------------------------------------------
alternatim sibi permixti sint, tanta in his est conjunctio, ut alias sibi 
in eisdem proportionibus communicent, discrepent autem differentiis. Alias 
vero differentiis, pares sint, proportionibus distent. Disponantur enim 
in ordinem iidem illi superiores tetragoni, et parte altera longiores ab 
uno. Ergo in superiore formula hoc maxime intuendum est. Namque inter unum, 
qui est tetragonus, et 2, dupla proportio est, inter 2 et 4 dupla. Hic 
ergo tetragonus, cum parte altera longiore, atque hic cum sequente tetragono, 
eadem proportione junguntur, differentiis vero non iisdem. Namque duorum 
atque unius sola unitas differentia est, sed iidem duo a
---------------------------------------------------------
quaternario solo binario relinquuntur. Rursus, si 2 ad 4 speculeris, dupla 
est proportio: si quatuor ad sex, habitudinem sesquialteram recognosces. 
Hic ergo in proportionibus discrepant, in differentiis pares sunt. Namque 
et quatuor a duobus, et 6 a quatuor, eodem binario distant. In sequentibus 
etiam eodem modo sicut in primis fuit, ratio constat. Nam eadem proportio 
est differentiis non eisdem. Nam 4 ad 6 et 6 ad 9, sesquialtera proportione 
junguntur, 6 autem quaternarium duobus, 9 vero senarium tribus praetereunt. 
In sequentibus etiam eadem ratio speculabitur, et semper alternatim, nunc 
quidem eaedem proportiones, aliae differentiae sunt, nunc autem, ordine 
permutato, iisdem differentiis aliae proportiones. Semperque in quibus 
differunt, secundum naturalis
---------------------------------------------------------
numeri ordines tetragoni et parte altera longiores sese superabunt, tantum 
quod geminatis summulis naturalis numeri fit progressio. Quod mirum videri 
non debet, nos enim ipsas summas tetragonorum et parte altera longiorum 
geminamus ad primas secundasque proportiones.
---------------------------------------------------------
Eaedem quoque differentiae, mirabilem in modum a toto per sequentes partes, 
et per easdem unitates quibus superius creverunt, progrediuntur. Namque 
inter unum et duo tantum unitas intercedit, quae unitati cui aequalis est 
totum est, binarii vero, medietas. Eodem modo inter 2 et 4 tantum duo sunt, 
qui binarii totum sunt, quaternarii medietas. Inter quaternarium vero et 
senarium iidem duo sunt, ad quaternarium medietas, ad senarium pars tertia. 
Tres vero qui sequuntur, qui inter 6 et 9 constituti sunt medii, sunt quidem 
senarii dimidium, pars vero tertia nove narii. Et rursus ternarius, qui 
novenarii tertia pars est,
---------------------------------------------------------
duodenarii quarta est, et ad eumdem modum usque in finem descriptionis, 
geminatis hujusmodi partibus, sicut ipsa quoque summarum comparatio geminata 
est, aequas partium progressiones aspicie



          CAPUT XXXVIII. Probatio, quadratos ejusdem esse naturae.
Illud autem apertissimum signum est, omnes tetragonos imparibus esse cognatos, 
quod in omni dispositione ab uno, vel in duplicibus, vel in triplicibus 
talis naturae ordo conseritur, ut nunquam nisi secundum imparem locum tetragonus 
inveniatur. Disponamus enim in ordinem numeros, primo quidem duplos, deinde 
triplos.
---------------------------------------------------------
Si igitur in utrisque versibus primos aspicias, singulos quos invenis, 
quoniam tetragoni sunt, in impare loco sunt constituti, quoniam primi sunt. 
Si vero tertium locum repexeris, 4 et 9 notabis, quorum hic a duobus proficiscitur, 
illum ternarius creat, qui sunt loco impari constituti. Quintum deinde 
si videas locum, 16 et 81 respicies, sed unus a quaternario nascitur, alterum 
novenarius creat. Et si nonum locum rursus aspicias, tetragonos pernotabis 
256, 6561, quorum superior fit a 16, inferior vero ab 81. Idem, si in infinitum 
facere libeat, indiscrepanter incurrit.



          CAPUT XXXIX. Cubos ejusdem participare substantiae quod ab imparibus 
nascantur.


---------------------------------------------------------

Ipsi vero cubi, qui quanquam tribus intervallis sublati sunt, tamen propter 
aequalem multiplicationem participant immutabilis substantiae, ejusdemque 
naturae sunt socii, non aliorum quam imparium coacervatione produntur, 
nunquam vero parium. Nam si omnes ab unitate impares disponantur, juncti 
figuras cubicas explicabunt. In his igitur qui primus est potestate et 
virtute primum cubum faciet. Juncti vero duo qui sequuntur, ternarius scilicet 
et quinarius, secundum efficiunt cubum, qui est octonarius. Juncti autem 
3 qui sequuntur, septenarius novenariusque et 11 cubum faciunt,
---------------------------------------------------------
qui 27 numero continetur, qui est tertius. Et sequentes quatuor, quartum, 
et qui sequuntur 5, quintum, et ad eumdem modum quotus quisque cubus efficitur, 
tot conjunctione impares apponuntur. Hoc autem diligentius subjecta descriptio 
docet:



          CAPUT XL. De proportionalitatibus.
Et de his quidem sufficienter dictum est. Nunc res
---------------------------------------------------------
admonet, quaedam de proportionibus disputantes, quae nobis vel ad musicas 
speculationes, vel ad astronomicas subtilitates, vel ad geometricae considerationis 
vim, vel etiam ad veterum lectionum intelligentiam prodesse possint, arithmetica 
introductione commodissime terminare. Est igitur proportionalitas, duarum 
vel trium vel quotlibet proportionum, assumptio ad unum atque collectio. 
Ut autem communiter definiamus: Proportionalitas est duarum vel plurium 
proportionum similis habitudo, etiamsi non eisdem quantitatibus et differentiis 
constitutae sint. Differentia vero est, inter numeros quantitas. Proportio 
est duorum terminorum ad se invicem quaedam habitudo, et quasi quodammodo 
continentia. Quorum compositio
---------------------------------------------------------
quod efficit, proportionale est. Ex junctis enim proportionibus proportionalitas 
fit. In tribus autem terminis minima proportionalitas invenitur. Fit etiam 
in pluribus, sed longior, ut binarius ad unum, quoniam duo sunt termini, 
duplam obtinet proportionem, sin vero quatuor contra 2 compares, et hic 
quoque dupla proportio est, quos tres terminos si continue consideres, 
ex duabus proportionibus fit proportionalitas. Et est proportionalitas, 
unum ad duo, et duo ad quatuor. Est enim proportionalitas, ut dictum est, 
collectio proportionum in unumque redactio. Fit etiam et in longioribus. 
Nam si quatuor illis octo velis adjungere, et his 16, et his 32, et deinceps 
duplos qui sequuntur, fit in omnibus dupla proportionalitas ex proportionibus 
duplis. Igitur quoties unus
---------------------------------------------------------
atque idem terminus, ita duobus circum se terminis communicat, ut ad unum 
dux sit, ad alium comes, haec proportionalitas continua vocatur, ut unus, 
duo, quatuor. Est enim aequalitas in his proportionis, et quemadmodum sunt 
4 ad 2, sic sunt duo ad unum. Et rursus, quemadmodum unus ad duo, sic duo 
ad quatuor. Et secundum quantitatem quoque numeri, eodem modo est. Quantum 
enim tres superant binarium, tantum binarius unitatem, et quantum unus 
a duobus minor est, tantum binarius a ternario superatur. Sin vero alius 
ad unum refertur terminus, alius vero ad alium, necesse est habitudinem 
disjunctam vocari. Ut ad aequalitatem quidem proportionis sunt, 1, 2, 4, 
8; sic enim sunt quemadmodum duo ad unum, si octo ad quatuor, et conversim,
---------------------------------------------------------
quemadmodum unus ad duo, sic quatuor ad octo. Et permutatim, quemadmodum 
quatuor ad unum, sic octo ad binarium. Secundum quantitatem vero numeri, 
ut sunt 1, 2, 3, 4, quantum enim unus a duobus vincitur, tantum ternarius 
a quaternario superatur. Et quantum duo unum vincunt, tanto ternarium quaternarius 
transit. Permixtim etiam, quanto unus tribus minor est, tanto binarius 
quaternario, vel quanto ternarius unitatem superat tanto binarium transgreditur 
quaternarius.



          CAPUT XLI. Quae apud antiquos proportionalitas fuerit et quas 
posteri addiderint.
Confessae quidem et apud antiquiores notae, quaeque ad Pythagorae vel Platonis 
vel Aristotelis scientiam
---------------------------------------------------------
pervenerunt, hae tres medietates sunt arithmetica, geometrica, harmonica. 
Post quas proportionum habitudines, tres aliae sunt quae sine nomine quidem 
feruntur. Vocantur autem quarta, quinta, vel sexta, quae superius dictis 
oppositae sunt. At vero posteri propter denarii numeri perfectionem, quod 
erat Pythagorae complacitus, medietates alias quatuor addiderunt, ut in 
his proportionalitatibus, denariae quantitatis corpus efficerent. Secundum 
quem numerum et priores quinque habitudines comparationesque descriptae 
sunt, ubi quinque majoribus proportionibus, quos vocavimus duces minores 
aptavimus alios terminos quos comites diximus. Inde etiam in Aristotelica 
atque Archytae prius 10, praedicamentorum
---------------------------------------------------------
descriptione, Pythagoricum denarium manifestum est inveniri. Quandoquidem 
et Plato studiosissimus Pythagorae secundum eam disputationem dividit, 
et Archytas Pythagoricus ante Aristotelem (licet quibusdam sit ambiguum) 
decem haec praedicamenta constituit. Inde etiam 10 membrorum particulae, 
inde alia permulta quae omnia persequi non est necesse.



          CAPUT XLII. Quod primum de ea quae vocatur arithmetica proportionalitate 
dicendum est.
Nunc vero de proportionalitatibus, deque medietatibus dicendum est. Et 
primum quidem de ea medietate tractabimus, quae secundum quantitatis aequalitatem, 
neglecta proportionis parilitate, constitutorum terminorum habitudines 
servat. In his autem
---------------------------------------------------------
quantitatibus medietas ista versatur, inque his speculanda est, in quibus 
a seipsis termini differunt. Quid autem esset differentia terminorum superius 
diffinitum est. Hanc autem esse arithmeticam medietatem, numerorum ipsa 
ratio declarabit, quoniam ejus proportio in numeri quantitate consistit. 
Quae igitur causa est, hujusmodi terminorum habitudinem, id est arithmeticam, 
cunctis aliis proportionalitatibus anteponere? Primum quod hanc nobis in 
principio ipsa numerorum natura, et vis naturalis quantitatis opponit. 
Hujusmodi enim proportiones quaeque ad terminorum differentias pertinent, 
ut paulo post demonstrabitur, in naturalis primum numeri dispositione cognoscimus. 
Deinde, quod superiore libro disputantibus nobis apparuit, arithmeticam 
vim geometrica
---------------------------------------------------------
atque musica esse antiquiorem, et quod illata, has simul inferret, sublata 
vero perimeret. Quare ordine disputatio progreditur, si ab ea prius inchoandum 
sit medietate, quae in numeri differentia, non in proportionis speculatione 
versatur.



          CAPUT XLIII. De arithmetica medietate ejusque proprietatibus.
Arithmeticam medietatem vocamus, quoties vel tribus vel quotlibet terminis 
positi, aequalis atque eadem differentia inter omnes dispositos terminos 
invenitur. In qua, neglecta proportionis aequalitate, terminorum tantum 
differentiarumque speculatio custoditur, ut 1, 2, 3, 4, 5, 6, 7, 8, 9, 
10. In hac enim naturalis numeri dispositione, si quis continuatim differentias 
terminorum curet aspicere, secundum
---------------------------------------------------------
arithmeticam medietatem, aequa terminorum inter se discrepantia est. Aequales 
enim sunt differentiae, sed eadem proportio atque habitudo non est. Si 
igitur in tribus terminis consideratio sit, continua proportionalitas dicitur. 
Sin vero hic alius dux et alius comes, illic vero utrique sint alii, vocabitur 
disjuncta medietas. Si igitur in tribus tantum terminis secundum continuam 
medietatem conspexeris, vel in quatuor, vel in quolibet aliis secundum 
disjunctam, easdem semper differentias terminorum videbis, tantum solis 
proportionibus permutatis. Id si in uno quis noverit, reliqua eum ratio 
non latebit. Sit continua medietas 1, 2, 3. Hic unus a duobus, et duo a 
tribus, solis tantum singulis distant, et sunt eaedem differentiae,
---------------------------------------------------------
proportiones vero aliae. Namque duo ad unum duplus est, tres ad duo, sesquialter, 
et in caeteris idem videbis. Sin autem permiscens et aliquos praeteriens 
eligas, et in his aliquam speculationem ponas, idem poterit evenire. Nam 
si aequales terminos intermittas, et sese in priore dispositione praetereant, 
si singulos intermittas, solius binarii notabitur differentia, sin vero 
duo praetereas, ternarii, si tres, quaternarii, et ad eumdem modum uno 
plus quam intermiseris, erit illa quam quaerimus differentia terminorum. 
Namque si in tribus terminis singuli relinquantur, binarius semper intererit.
---------------------------------------------------------
Videsne ut cum superius in naturalis numeri dispositione se termini singulis 
praeterirent, praetermissis duobus et 4, unus ad tres, et 3 ad quinarium 
comparati, binarium solum in differentia retinuerint. Nec non etiam in 
disjuncta eadem versabitur observatio.
---------------------------------------------------------
Talibus igitur vestigiis insistentem, nullus ab eadem similitudine error 
abducet. Namque si duos intermittas, ternarius differentiam continebit, 
si tres, quaternarius, si quatuor, quinarius, aeque in continuis proportionibus 
atque disjunctis. Qualitas autem proportionis eadem non erit, quamvis sint 
aequis termini differentiis distributi. Quod si conversim ponantur,
---------------------------------------------------------
ut non eisdem differentiis eadem qualitas proportionis eveniat, geometrica 
talis proportionalitas, non arithmetica nominatur. Est autem proprium hujus 
medietatis, quod si in tribus terminis speculatio sit, compositis extremitatibus, 
illa summa quae inter extremitates est, non loco tantum, verum etiam fit 
quantitate medietas. Ut si ponantur 1, 2, 3, unus et tres quatuor reddunt. 
Duo vero qui medius inter utrosque est, quaternarii medietas invenitur. 
Quod si bis medietatem ducas, aequus erit extremitatibus. Bis enim duo, 
quatuor creant. Sin vero disjuncta sit, quod fit ex utrisque extremitatibus 
compositis, hoc ex duabus medietatibus redditur. Si enim sunt 1, 2, 3, 
4, unus et quatuor quinarium
---------------------------------------------------------
creant, duo et tres medii in eumdem rursus quinarium surgunt. Est illi 
hoc quoque solida proprietate conjunctum, quod quemadmodum sunt omnis termini 
hujusmodi dispositionis ad seipsos, ita sunt differentiae ad differentias 
constitutae. Namque omnis terminus sibi ipsi aequalis est, et differentiae 
differentiis sunt aequales. Illud quoque subtilius, quod multi hujus disciplinae 
periti, nisi Nicomachus nunquam antea perspexerunt, quod in omni dispositione, 
vel continua,
---------------------------------------------------------
vel disjuncta, quod continetur sub duabus extremitatibus, minus est eo 
numero qui ex medietate conficitur, tantum quantum possunt duae sub se 
differentiae continere, quae inter ipsos sunt terminos constitutae. Ponamus 
enim tres terminos hujusmodi 3, 5, 7. Si igitur tres septies augeantur, 
in 21 numerum cadunt. Quod si medium terminum, id est 5, in semetipsum 
multiplicaveris, quinquies quinque faciunt 25. Et hic numerus ab eo quem 
extremitates colligunt, quaternario major est, quem scilicet differentiae 
conficiunt. Inter 3 enim et 5 et 7 bini intersunt quos si in sese multiplices 
4 reddunt, bis enim duo, quatuor fiunt. Recte igitur dictum est, in hac 
hujusmodi dispositione quod continetur sub extremitatibus,
---------------------------------------------------------
minus esse illo numero qui fit ex medietate, tantum quantum differentiae 
in se multiplicatae restituunt. Quartum vero proprium hujusmodi dispositionis 
notatur, quod antiquiores quoque habuere notissimum, quod in hac proportionalitate 
vel medietate, in minoribus terminis majores proportiones, in majoribus
---------------------------------------------------------
minores comparationes necesse est inveniri. Namque in dispositione hac 
1, 2, 3, minores sunt termini 1 et 2, majores 2 et 3, et 2 ad unum duplus 
est, 3 vero ad 2 sesquialter, sed major est proportio dupli quam sesquialtera. 
In harmonica autem medietate, econtrario evenire contingit. In minoribus 
enim terminis minores proportiones, in majoribus major proportionis quantitas 
custoditur. Harum vero medietatum, id est arithmeticae atque harmonicae, 
geometrica proportionalitas media esse notata est, quae vel in majoribus 
vel in minoribus terminis, aequas numerorum qualitates in proportionalitate 
custodit. Inter majus vero et minus, aequalitas loco ponitur medietatis. 
Et de arithmetica quidem medietate satis dictum est.



          CAPUT XLIV De geometrica medietate ejusque proprietatibus.


---------------------------------------------------------

Nunc vero quae hanc sequitur geometrica medietas expediatur, quae sola 
vel maxime proportionalitas appellari potest, propterea quod in ea eisdem 
proportionibus terminorum, vel in majoribus vel in minoribus speculatio 
ponitur. Hic enim aequa semper proportio custoditur, numeri quantitas multitudoque 
negligitur contrarie quam in arithmetica medietate, ut sunt 1, 2, 4, 8, 
16, 32, 64. Vel in tripla proportione 1, 3, 9, 27, 81. Vel si quadrupla, 
vel si quincupla, vel si in quamlibet multiplicitatem numerorum sit constituta 
distensio. In his enim quotlibet terminos sumpseris, explebunt geometricam 
medietatem, quemadmodum ante prior ad sequentem, ita sequens ad alium. 
Et rursus, si permixte facias, idem erit.
---------------------------------------------------------
Si enim ponantur tres termini 2, 4 et 8, quemadmodum sunt 8 ad 4, ita 4 
ad 2. Atque hoc si convertas, quemadmodum sunt 2 ad 4, ita erunt 4 ad 8. 
Vel si in quatuor terminis, ut sunt 2 et 4, 8 et 16, quemadmodum est primus 
ad tertium, id est 2 ad 8 sic erit secundus ad quartum, id est 4 ad 16. 
Utraque enim proportio quadrupla est. Et conversim, quemadmodum quartus 
est ad secundum, ita tertius notatur ad primum. Hoc vero etiam disjuncte 
licet. Nam
---------------------------------------------------------
quemadmodum est primus ad secundum, id est 2 ad 4, sic tertius ad quartum, 
id est 8 ad 16; et conversim, quemadmodum secundus ad primum, id est 4 
ad 2, ita quartus ad tertium, id est 16 ad 8, idque in omnibus rata consideratione 
perspicies.
---------------------------------------------------------
Habet autem proprium hujusmodi medietas, quod in omni dispositione secundum 
hanc proportionalitatem terminorum differentiae in eadem proportione contra 
se sunt, qua fuerint ipsi termini quorum sunt ipsae differentiae. Sive 
enim dupli contra se sint termini, duplae erunt etiam differentiae sive 
tripli triplae, sive secundum quamlibet multiplicitatem, eadem in differentiis 
multiplicitas erit, quam prima consideratio invenit in terminis, ut subjecta 
descriptio monet. Nulli igitur dubium esse potest, quod cum omnes termini 
dupli sint, ita differentiae quoque eorum terminorum
---------------------------------------------------------
duplae esse videantur, ut uno minus termino in differentiis, omnes pene 
dispositos subter terminos quorum sunt ipsae differentiae, superior ordo 
reddiderit. Est etiam aliud proprium, quod omnis ad minorem major terminus 
comparatus ipsum minorem retinet differentiam. Namque binarius ad unitatem 
ipsa unitate differt, et quaternarius binario ipso binario, et octonarius 
quaternario ipso quaternario, et deinceps majores alii ipsis minoribus 
ab eisdem ipsis differunt quos numerositate praetereunt. Et hoc quidem 
in duplici proportione cadit. Sin vero sint triplices proportiones, major 
terminus a minore termino, duplicato minore termino differt. Ut si sint 
1, 3, 9, tres ab uno, binario differunt, in quem unitas, id est minor terminus 
duplicatus exundat, et 9 a tribus
---------------------------------------------------------
senario differunt, quem ternarius duplicatus educit. Et in aliis cunctis 
ejusmodi ratio reperietur. Sin vero quadruplices sint, triplicato minore 
termino, major terminus a minore distabit. Et si quincupli, quadruplicato, 
et si sexcupli, quincuplicato, et una minus multiplicatione quam est ipsa 
minorum ad majores comparatio terminorum, minorem numerus major exsuperat. 
Haec autem proportionalitas et in aliis omnibus, vel superparticularibus, 
vel superpartientibus, invenitur, hujusmodi proprietate in omnibus conservata, 
ut in continua proportione, quod fit sub extremitatibus si tres fuerint 
termini, hoc a medietate multiplicata consurgat. Si enim sint 2, 4, 8, 
quod fit ex bis 8, idem fit ex quater 4. Vel si sit in quatuor terminis 
disjuncta proportio, quod fit sub utrisque extremitatibus, id duarum medietatum 
multiplicatione concrescat.
---------------------------------------------------------
Ut si sint 2, 4, 8, 16, quod fit ex bis 16, id ex quater 8 reddatur. Exemplar 
autem nobis maximum certissimumque sit illud ubi ex aequalitate diximus 
omnes inaequalitatis species fundi. Illic enim, in omnibus vel multiplicibus, 
vel superpartientibus, vel superparticularibus, vel in caeteris conjunctis, 
geometrica proportionalitas custoditur, has omnes proprietates quas supradiximus 
continens. Quarta vero est proprietas hujusce medietatis, quod vel in majoribus 
vel minoribus terminis aequales semper proportiones sunt. Namque si ponantur 
2, 4, 8, 16, 32, 64, inter hos omnes dupla proportio est. Apparet etiam 
haec proportionalitas in binis proportionibus, ab unitate alternatim parte 
altera longioribus quadratisque dispositis, a prima multiplicitatis habitudine,
---------------------------------------------------------
id est a duplici per cunctas superparticulares habitudines proportionesque 
discurrens, quod subjecta descriptione signatum est.
---------------------------------------------------------




          CAPUT XLV. Quae medietates, quibus rerum publicarum statibus 
comparentur.
Atque ideo arithmetica quidem ei reipublicae comparatur quae paucis regitur, 
idcirco quod in minoribus ejus terminis major proportio sit. Musicam vero 
medietatem optimatum dicunt esse rempublicam, ideo quod in majoribus terminis 
major proportionalitas invenitur. Geometrica medietas, popularis quodammodo 
et ex aequalitate civitatis est. Namque vel in majoribus, vel in minoribus, 
aequali omnium proportionalitate componitur, et est inter omnes paritas 
quaedam medietatis aequum jus in proportionibus
---------------------------------------------------------
conservantis.



          CAPUT XLVI. Quod superficies una tantum in proportionalitatibus 
medietate jungantur, solidi vero numeri duabus me dietatibus in medio collocantur
Post haec igitur tempus est ut expediamus nunc quiddam nimis utile in Platonica 
quadam disputatione, quae in Timaei cosmopeia haud facili cuiquam vel penetrabili 
ratione versatur. Omnes enim planae figurae quae nulla altitudine crescunt, 
una tantum medietate geometrica continuantur, alia quae jungat non potest 
inveniri; unde duo tantum in his intervalla sunt constituta, a primo scilicet 
ad medium, et a medio ad tertium. Si vero fuerint cubi, duas tantum habebunt 
medietates, ubi tertia inveniri non poterit,
---------------------------------------------------------
secundum geometricam scilicet proportionem. Unde formae solidae tria intervalla 
dicuntur habere. Est enim unum intervallum a primo ad secundum, et a secundo 
ad tertium, et a tertio ad quartum, quae est scilicet postrema distantia. 
Rectae igitur et planae figurae duobus intervallis et solidae tribus contineri 
dicuntur. Sint enim duo tetragoni, 4 scilicet et 9, horum igitur unus tantum 
medius in eadem proportione constitui potest. Namque senarius ad 4 sesquialter 
est, et 9 ad senarium eodem modo sesquialter. Hoc autem idcirco evenit, 
quod singula latera, singulorum tetragonorum efficiunt senariam medietatem. 
Namque quaternarii tetragoni latus binarius est, novenarii ternarius; hi 
ergo multiplicati senarium perfecerunt. Bis enim tres senarius est. Et 
quotienscunque,
---------------------------------------------------------
datis duobus tetragonis, eorum medietatem volumus invenire, latera eorum 
multiplicanda sunt, et qui ex his procreabuntur, medietas est. Si autem 
cubi sint, ut 8 et 27, duae tantum inter hos eadem proportione medietates 
constitui queunt, 12 scilicet et 18, namque 12 ad 8, et 18 ad 27, sesquialtera 
tantum proportione junguntur. In his quoque eadem laterum ratio est. Namque 
ex uno cubo qui propinquior est, una medietas duo latera colligit; ex alternatim 
vero posito, unum. In alia quoque medietate idem est. Ponantur enim duo 
cubi, et in medio eorum duae medietates quas superius diximus, 8, 12, 18, 
27, octonarii igitur latus est binarius, bis enim bini bis octonarium fecerunt. 
Ternarius vero 27 cubi latus est. Ter enim tres ter 27 restituunt. Medietas
---------------------------------------------------------
igitur quae juxta octonarium est, id est 12, mutatur duo latera ex propinquo 
sibi octonario, et aliud unum latus ex altrinsecus posito 27 cubo. Bis 
enim bini ter 12 pandunt. Et 18 eadem ratione duo latera a propinquo sibi 
27 cubo colligit, et unum ab altrinsecus posito octonario. Tres enim ter 
bis 18 concludunt. Hoc autem universaliter speculandum est, si tetragonus 
tetragonum multiplicet, sine dubio tetragonus provenit. Sin vero parte 
altera longior tetragonum multiplicet, vel tetragonus parte altera longiorem 
nunquam tetragonus, sed semper antelongior crescit. Rursus si cubus cubum 
multiplicaverit, cubi forma conficitur. Si vero parte altera longior cubum, 
vel cubus parte altera longiorem, nunquam cubus procreabitur, hoc scilicet 
secundum similitudinem
---------------------------------------------------------
paris atque imparis. Par enim parem si multiplicet, semper par nascitur, 
et impar imparem si multiplicet, impar continuo procreatur. Si vero impar 
parem, vel si par imparem multiplicet, par semper exoritur. Hoc autem facilius 
cognoscitur ex lectione Platonis in libris de Republica, eo loco qui nuptialis 
dicitur, quem ex persona Musarum philosophus introducit. Sed nunc ad tertiam 
medietatem redeundum est.



          CAPUT XLVII. De harmonica medietate ejusque proprietatibus.
Harmonica autem medietas est quae neque eisdem differentiis, nec aequis 
proportionibus constituitur, sed ila in qua quemadmodum maximus terminus 
ad parvissimum terminum ponitur; sic differentia maximi
---------------------------------------------------------
et medii contra differentiam medii atque parvissimi comparatur. Ut si sint 
3, 4, 6, vel si 2, 3, 6. Senarius enim quaternarium sua tertia parte superat, 
id est duobus; quaternarius vero ternarium sua quarta parte supervenit, 
id est uno; et senarius ternarium sua medietate, id est tribus, ternarius 
vero binarium sua parte tertia, id est unitate transcendit. Quare in his 
neque eadem proportio terminorum est, neque sunt eaedem differentiae. Est 
autem quemadmodum maximus terminus ad parvissimum terminum, sic differentia 
maximi et medii ad differentiam medii atque postremi. Namque in hac proportione, 
quae est, 3, 4, 6, major terminus, id est senarius ad parvissimum terminum 
ternarium duplus est, et differentia maximi et medii, id est senarii et 
quaternarii, duo scilicet
---------------------------------------------------------
ad differentiam medii et ultimi, id est quaternarii atque ternarii, quae 
est unitas, dupla perspicitur. Sed hoc quoque subjecta descriptione monstratur: 
Habet autem proprietatem, quemadmodum dictum est, contrariam arithmeticae 
medietati. In illa enim,
---------------------------------------------------------
in minoribus terminis major erat proportio, in majoribus minor; in hac 
vero, in majoribus quidem terminis major est proportio, in minoribus vero 
minor. Namque in hac dispositione 3, 4, 6, tres ad quatuor comparati sesquitertiam 
habitudinem, sex vero ad quatuor sesquialteram reddunt; sed major est proportio 
sesquialtera a sesquitertia, tantum quantum pars tertia medietate transcenditur. 
Juste igitur medietas quaedam geometrica proprieque esse proportionalitas 
judicatur, scilicet inter eam ubi in majoribus terminis minor est proportio, 
et minoribus major, et inter eam ubi in majoribus major est, in minoribus 
minor. Illa est enim vere proportionalitas quae, medietatis quodammodo 
locum obtinens, et in majoribus et in minoribus, aequalibus proportionum
---------------------------------------------------------
comparationibus continetur. Hoc quoque signum est, duarum extremitatum 
mediam esse quodammodo geometricam proportionem. Namque in arithmetica 
proportione, medius terminus eadem sua parte, et minorem praecedit et a 
majore praeceditur, sed alia parte minoris, alia vero parte majoris. Sit 
enim arithmetica dispositio 2, 3, 4. Ternarius igitur numerus binarium 
tertia sua parte praecedit, id est uno, et a quaternario tertia sua parte 
praeceditur, id est uno. At vero ternarius non eadem parte minoris minorem 
vincit, vel majoris a majore superatur. Namque minorem, id est binarium, 
uno superat, id est ipsius medietate binarii, a quaternario vero uno relinquitur, 
quae pars quaternarii quarta est. Recte
---------------------------------------------------------
igitur dictum est medium terminum in hujusmodi medietate eadem sui parte 
et minorem vincere et a majore superari, sed non eisdem partibus, vel minoris 
minorem transgredi, vel majoris a majore transcendi. Contrarie harmonica 
medietas proportiones habet. Namque non eadem parte sua, medius terminus 
in hac proportione vel minorem vincit, vel a majore superatur, sed eadem 
parte minoris minorem superat, qua parte majoris a majore superatur. In 
hac enim dispositione harmonica, quae est 2, 3, 6, ternarius binarium tertia 
sui parte vincit, idem ternarius a senario tota sui quantitate superatur, 
id est tribus. Idemque ipse ternarius, medietate minoris vincit minorem, 
id est uno, et medietate majoris a majore termino vincitur, id est tribus. 
Senarii enim
---------------------------------------------------------
medietas ternarius est. In geometrica vero medietate, neque eisdem suis 
partibus medius vel vincit minorem, vel a majore vincitur, neque eadem 
parte vel minoris minorem superat, vel majoris a majore relinquitur, sed 
qua parte sua medius terminus minorem superat, eadem parte sua major terminus 
medium vincit. Quod est ut medietas atque extremitas, aequalibus medietatem 
et extremitatem reliquam suis partibus supervadant. In hac enim dispositione, 
quae est 4, 6, 9, te tia sui parte medius senarius quaternarium superat, 
id est duobus, et tertia sui parte rursus novenarius senarium vincit, id 
est tribus. Habet autem aliam proprietatem harmonica medietas, ut cum duas 
extremitates in unum redactas, medietas multiplicaverit, dupla quantitas 
colligitur, quam si
---------------------------------------------------------
se multiplicent duae extremitates. Sint enim hi termini 3, 4, 6. Si igitur 
ternarium et senarium jungas, novenarium facies, qui per quaternarium ductus 
36 efficit. Quod si se ipsae extremitates multiplicent, et fiant tres sexies, 
18 conficiunt, quod est prioris summae dimidium.



          CAPUT XLVIII. Quare dicta sit harmonica medietas ea quae digesta 
est.
Considerandum forsitan videatur cur hanc harmonicam medietatem vocemus. 
Cujus haec ratio est, quoniam arithmetica dispositio aequas tantum per 
differentias dividit quantitates, geometrica vero terminos aequa proportione 
conjungit. At vero harmonica ad aliquid quodammodo relata consideratione,
---------------------------------------------------------
neque solum in terminis speculationem proportionis habet, neque solum in 
differentiis, sed in utrisque communiter. Quaerit enim ut quemadmodum sunt 
ad se extremi termini, sic majoris ad medium differentia, contra differentiam 
medietatis ad ultimum. Ad aliquid autem, considerationem harmoniae proprie 
esse, in primi libri rerum omnium divisione monstravimus. Ipsarum quoque 
musicarum consonantiarum quas symphonicas nominant proportiones, in hac 
pene sola medietate frequenter invenias. Namque symphonia diatessaron, 
quae princeps est et quodammodo vim obtinens elementi, constituta scilicet 
in epitrita proportione, ut est quaternarius ad ternarium, in ejusmodi 
harmonicis medietatibus invenitur. Sint enim ejusmodi harmonicae medietatis
---------------------------------------------------------
termini quorum extimi dupli sint, et rursus alia hujusmodi dispositio quorum 
extimi tripli. Senarius igitur ad ternarium duplus est. Idem autem in alia 
dispositione, senarius ad binarium triplus. Horum igitur si differentias 
colligamus et ad se invicem comparemus, epitrita proportio colligitur, 
unde diatessaron symphonia resonabit. Inter 3 enim et 6 ternarius est, 
et inter binarium et senarium quaternarius, qui, sibimet comparati, sesquitertiam 
efficient proportionem.
---------------------------------------------------------
In eadem quoque medietate et diapente symphonia componitur, quam sesquialtera 
habitudo restituit. Nam in utrisque dispositionibus his quae subjectae 
sunt, in duplici senarius ad quaternarium sesquialter est, in triplici 
ternarius ad binarium, ex quibus utrisque, diapente symphonia conjungitur.
---------------------------------------------------------
Post hanc autem diapason consonantia, quae fit ex duplici, ut est in subjecta 
formula.
---------------------------------------------------------
In triplici quoque dispositione, simul diapente et diapason symphonia componitur, 
servans sesquialteram et duplicem rationem, quod subjecta descriptio docet.
---------------------------------------------------------
Et quoniam triplus duas continet consonantias, diapente, scilicet, et diapason, 
in hujus triplicis positione in differentiis eumdem rursus triplum reperiemus, 
secundum subter descriptum modum.
---------------------------------------------------------
In dupla vero dispositione, major terminus ad medii termini contra se differentiam, 
triplus est, et rursus minor terminus ad medii contra minorem terminum 
comparati differentiam, triplus est.
---------------------------------------------------------
Illa autem maxima symphonia quae vocatur bis diapason, velut bis duplum, 
quoniam diapason symphonia ex duplici proportione colligitur, huic se juncturae 
harmonicae medietatis interserit. Nam in duplici proportione, medius terminus 
ad minoris suique differentiam quadruplus invenitur.
---------------------------------------------------------
In triplicibus quoque extremitatibus, major differentia ad minorem differentiam 
quadrupla est, et bis
---------------------------------------------------------
diapason symphoniam emittit. Namque in dispositione 2, 3, 6, extremorum 
differentia est, id est senarii et binarii, 4; minor vero differentia, 
id est, ternarii et binarii, unus; 4 autem uno quadruplo major est relatione, 
quae comparatio bis diapason consonantiam tenet.



          CAPUT XLIX. De geometrica harmonia.


---------------------------------------------------------

Vocant autem quidam harmonicam hujusmodi me dietatem, idcirco quod semper 
haec proportionalita, geometricae harmoniae cognata est, harmoniam autem 
geometricam, cubum dicunt. Ita enim ex longitudine in latitudinem distentus 
est, et in altitudinis cumulum crevit, ut ex aequalibus proficiscens, ad 
aequalia perveniens, aequaliter totus sibi conveniens creverit. Haec autem 
medietas, in omnibus cubis quae est geometrica harmonia perspicitur. Omnis 
enim cubus habet latera 12, angulos 8, superficies 6. Hic autem ordo et 
dispositio harmonica est. Disponantur enim 6, 8, 12; hic ergo quemadmodum 
est major terminus ad parvissimum, ita differentia majoris
---------------------------------------------------------
et medii ad parvissimam comparatur. Perpensi namque 12 ad sex dupli sunt, 
differentia vera 12 et octonarii quaternarius est, octonarii vero et
---------------------------------------------------------
senarii duo, dupla autem ratione distabunt duobus quatuor comparati. Rursus 
octonarius, qui medietas est, alia sua parte minorem praecedit, et alia 
sua parte a majore praeceditur, eadem autem parte minoris minorem superat 
qua parte majoris a majore superatur. Rursus si extremitates in unum redigantur 
et a medietate octonario multiplicentur, duplus erit ab eo numero quem 
solae extremitates multiplicatae perfecerint. Omnes autem in hac dispositione 
symphonias musicas invenimus. Diatessaron quidem est octo ad sex, quoniam 
proportio sesquitertia est. At diapente, 12 ad 8, quoniam ea quae sesquialtera 
comparatio dicitur, in ea diapente consonantia reperitur. Diapason vero, 
quae ex duplici nascitur, ex 12 ad sex compositione producitur. Diapason 
vero et
---------------------------------------------------------
diapente, quae triplicis obtinet rationem, fit ab extremitatum differentia, 
ad differentiam minorem. Namque duodenarii et senarii sex differentia est; 
minor vero est differentia octonarii et senarii, id est 2. Qui senarius 
ad binarium triplus est, et diapason simul et diapente consonantia sonant. 
Illa vero major consonantia quae est bis diapason, quae ex quadruplo fit 
in medii termini, id est octonarii, et ejus differentiae comparatione perspicitur, 
quae inter octonarium senariumque reperitur. Quare proprie atque convenienter 
hujusmodi proportionalitas harmonica medietas appellatur.



          CAPUT L. Quemadmodum constitutis altrinsecus duobus terminis, 
arithmetica, geometrica, et harmonica inter eos medietas alternetur, atque 
de eorum generationibus.


---------------------------------------------------------

Nos autem praestare debemus, quatenus quemadmodum dato calamo, extremis 
foraminibus manentibus musicis mos est, ut medium foramen permutantes, 
atque aliud aperientes, aliud digitis occludentes, diversos emittant sonos, 
vel cum duabus altrinsecus protensis chordis, medii nervi sonum musicus 
vel astringendo tenuat, vel remittendo gravat, ita quoque datis duobus 
numeris, nunc quidem arithmeticam, nunc vero geometricam, nunc autem harmonicam 
medietatem experiamur inserere, ut rectum propriumque medietatis nomen 
sit, quod manentibus
---------------------------------------------------------
extremitatibus huc atque illuc ferri permutatique videatur. Poterimus autem 
hanc in duobus altrinsecus positis terminis, vel paribus vel imparibus 
permutare, ita ut cum arithmeticam ponimus medietatem differentiarum tantum 
ratio aequalitasque servetur. Cum vero geometricam, rata se proportionum 
junctura custodiat. Sin autem harmoni a fiat differentiarum comparatio, 
ab terminorum proportione non discrepet. Et sint quidem primo pares positae 
quaedam extremitates, inter quas has omnes medietates oporteat internectere, 
10 et 40. Prius igitur arithmetica medietas aptetur. Inter hos ergo si 
25 posuero, erit mihi arithmetica proportio differentiarum quantitate immutabiliter 
custodita, in hujusmodi, scilicet
---------------------------------------------------------
dispositione 10, 25, 40. Vides enim ut quindenae sese summulae quantitate 
transcendant. Omnesque proprietates, quas supra diximus in medietate arithmetica 
convenire ab hac hujusmodi dispositione non reperies alienas. Namque quemadmodum 
unusquisque eorum terminus ad seipsum est, quoniam sibi aequalis est, ita 
sunt ad se invicem differentiae quoniam sibi sunt aequales, et quanto major 
terminus medium transit, tanto medius vincit minorem. Et extremitatum aggregatio 
duplex est medietate, et minorum terminorum proportio major est
---------------------------------------------------------
illa comparatione, quae inter majores terminos continetur. Et tanto minor 
est numerus qui fit ex multiplicatis extremitatibus, ab eo qui fit ex multiplicata 
medietate, quantum eorum differentiae multiplicatae restituunt. Illud quoque 
quod medietas eadem sui parte et a majore vincitur, et minorem ipsa supervenit, 
non eadem autem parte minoris minorem transit, vel majoris a majore relinquitur, 
quae omnes scilicet proprietates non alterius nisi arithmeticae medietatis 
sunt. Quod si superius dicta meminerit lector, ita esse indubitanter intelliget. 
Rursus si inter eosdem 10 et 40 viginti constituam, statim geometrica medietas 
cum suis proprietatibus cunctis exoritur, arithmetica medietate pereunte. 
In hac enim dispositione 10, 20, 40, quemadmodum est major ad medium,
---------------------------------------------------------
sic medius ad extremum. Et quod continetur ab extremitatibus, aequum est 
ei quod a multiplici medietate completur. Differentiae quoque eorum in 
eadem sunt proportione qua termini. Crementum vero et imminutio proportionum 
secundum terminos nulla est, sed majorum terminorum proportio a minorum 
terminorum proportione non discrepat. Si vero harmonicam medietatem conjungere 
velim, 16 mihi numerus inter extremitates utrasque ponendus est, ut sit 
hoc modo 10, 16, 40. Nunc igitur licet in hujusmodi dispositione omnes 
harmonicas proprietates agnoscere, qua enim maximus ad parvissimum terminus 
proportione jungitur, eadem proportione differentiae ad se invicem comparantur. 
Et quibus partibus majoris a majore medius vincitur, eisdem
---------------------------------------------------------
partibus minoris praeterit minorem. Suis vero non eisdem vel a majore vincitur, 
vel transit minorem. Et in majoribus terminis major est proportio, in minoribus 
minor. Et si in unum extremitates redigantur, et medietatis quantitate 
concrescant, duplus inde conficitur numerus ab eo qui ex solis multiplicatis 
extremitatibus procreatur. Atque hoc quidem in terminis paribus constitutum 
est. At vero si impares proponantur, ut sunt 5 et 45, aptatus medius 25, 
arithmeticam proportionem medietatemque constituit. Nam si sint 5, 25, 
45, eadem sese numerorum quantitate termini transgredientur, et omnis superius 
dicta proprietas arithmeticae medietatis in his terminis custoditur. Sed 
si 15 numerum medium ponam, ut
---------------------------------------------------------
sint 5, 15, 45, in geometricam medietatem termini relabuntur, aequalibus 
terminorum ad se invicem proportionibus custoditis. Novem vero si inter 
utrosque terminos ponam, ut sint 5, 9, 4, 5, fit harmonica medietas, ut 
qua summa maximus numerus parvissimum praecedit, eadem major differentia 
minorem differentiam vincat. Qua vero disciplina hujusmodi medietates reperiri 
possimus, expediendum est. Datis duobus terminis, si arithmeticam medietatem 
constituere oportebit, utraque est extremitas conjungenda, quodque ex ea 
copulatione colligitur dividendum, isque numerus qui ex divisione redactus 
est, arithmeticam medietatem inter extremitates locatus efficiet: ut 10 
et 40 si junxero efficiunt 50, quos si dividam, 25 redduntur. Hic erit 
medius terminus secundum
---------------------------------------------------------
arithmeticam proportionem. Vel si illum numerum quo major minorem superat 
dividas, eumque minori superponas, quodque inde concrescit medium ponas, 
arithmetica medietas informatur. Nam 40 denarium tricenario superat; quem 
si dividas 15 fiunt; hunc si minori, id est denario, superposueris, 20 
et 5 nascentur; quem si medium constituas, arithmeticae medietatis ordo 
formatur. Geometricam vero si rationem vestiges, ejus numeri qui sub utrisque 
extremitatibus continetur, tetragonicum latus inquire, et hunc medium pone. 
Nam sub 40 et denario numero 400 continentur. Si enim denarium in 40 multiplices, 
hic numerus crescit. Horum igitur quadringentorum require tetragonicum 
latus, hi sunt 20. Vicies enim 20, 400 efficiuntur. Repertum ergo
---------------------------------------------------------
latus quadratum, medium constitues. Vel si eam proportionem quam inter 
se dati termini custodiunt dividas, et id quod relinquetur medium terminum 
ponas. Namque 40 ad denarium quadruplus est. Igitur quadruplum si dividas, 
duplum facies, qui est scilicet 20. Nam 20 ad denarium duplus est. Hunc 
si medium constituas, medietatem geometricam perferet. Harmonicam vero 
medietatem, tali modo reperies: differentiam terminorum in minorem terminum 
multiplica, et post junge terminos, et juxta eum qui inde confectus est, 
committe illum numerum qui ex differentiis et termino minore productus 
est. Cujus cum latitudinem inveneris, addas eam minori termino, et quod 
inde colligitur medium terminum pones, 10 enim et 40, 30 sunt; quem si 
multiplicas in denarium,
---------------------------------------------------------
id est in minorem, decies 30, oportet 300 efficias. Quos 300 juxta eum 
committe qui ex junctis utrisque confectus est, id est juxta 50, facient 
enim quinquagies senos, et invenitur latitudo senarius. Hunc igitur si 
minori termino addas, facient 16, et hic numerus medius constitutus inter 
10 et 40, harmonicam proportionem medietatemque servabit.



          CAPUT LI. De tribus medietatibus quae harmonicae et geometricae 
contrariae sunt.
Hae quidem sunt apud antiquiores inventae probataeque medietates, quas 
idcirco longius enodatiusque tractavimus, quod hae maxime in antiquorum 
lectionibus inveniuntur, et ad omnem pene vim cognitionis
---------------------------------------------------------
eorum versatur utilitas. Caeteras autem praetereundo transcurrimus, idcirco 
quod non multum nobis in lectionibus prosunt, sed tantum ad implendam denarii 
numeri quantitatem. Quae, ne lateant neve sint aliquibus ignoratae, depromimus. 
Videntur enim hae supradictis medietatibus esse contrariae, ex quibus originem 
trahunt. Ex his enim etiam istae sunt constitutae. Est autem quarta medietas 
quae opposita videtur harmonicae, in qua tribus terminis positis, quemadmodum 
est maximus terminus ad parvissimum, sic differentia minorum ad differentiam 
maximorum. Ut sunt 3, 5, 6, sex ad ternarium duplus. Et sunt minores 5 
et 3, maximi vero hujus dispositionis 6 et 5. Differentia vero minorum, 
quinarii scilicet et ternarii 2 sunt, majorum, quinarii et senarii,
---------------------------------------------------------
1, qui 2 ad unum comparati duplum faciunt. Ergo quemadmodum est maximus 
terminus ad parvissimum, sic minorum terminorum differentia est ad differentiam 
maximorum. Liquet autem oppositam et quodammodo contrariam esse hanc medietatem 
harmonicae medietati, idcirco quod in illa quemadmodum est maximus terminus 
ad parvissimum, sic majorum terminorum differentia
---------------------------------------------------------
ad differentiam minorum. Hic autem econtrario. Est autem proprium hujus 
medietatis, quoniam quod continetur sub maximo termino et medio duplum 
est eo quod continetur sub medio atque parvissimo; sexies enim quinque 
30 sunt, quinquies vero tres 15. Duae vero aliae medietates, quinta scilicet 
et sexta, geometricae medietati contrariae sunt, et eidem videntur oppositae. 
Est autem quinta medietas, quotiens in tribus terminis, quemadmodum est 
medius terminus ad minorem terminum, ita eorum differentia ad differentiam 
medii atque majoris. Nam in hac dispositione 2, 4, 5, quaternarius ad binarium 
duplus est; sed inter quaternarium et binarium duo sunt, inter quaternarium 
vero et majorem terminum, id est quinque, 1, et duo ad unum dupli sunt.
---------------------------------------------------------
Contrarium autem geometricae medietati in hac proportione est, quod in 
illa quemadmodum major terminus ad minorem esset, sic majorum differentia 
ad differentiam minorum. Hic vero contrarie, quemadmodum minores ad se 
termini sunt, sic minorum differentia terminorum ad majorum differentiam 
comparatur. Est autem proprium in hac quoque dispositione,
---------------------------------------------------------
quod illud quod continetur sub majore termino et medietate duplum est, 
eo quod sub utrisque extremitatibus continetur. Nam quinquies quatuor sunt 
20, quinquies vero 2 sunt 10, et 20 denarii duplus est. Sexta vero medietas 
est quando tribus terminis constitutis, quemadmodum est major terminus 
ad medium, sic minorum terminorum differentia ad differentiam maximorum. 
In dispositione enim quae est 1, 4, 6, maximus terminus ad medium sesquialter 
est, differentia vero minorum, id est unius et 4, ternarius est, majorum 
vero, id est quaternarii et senarii, binarius.
---------------------------------------------------------
Ternarius autem binario comparatus, sesquialteram habitudinem proportionis 
efficiet. Eodem autem modo haec quoque medietas geometricae contraria est, 
quemadmodum et quinta propter proportionem differentiarum a minoribus ad 
majores terminos conversam.



          CAPUT LII. De quatuor medietatibus quas posteri ad implenaum 
denarium limitem adjecerunt.
Et hae quidem sunt sex medietates, quarum tres a Pythagora usque ad Platonem 
Aristotelemque manserunt.
---------------------------------------------------------
Post vero qui insecuti sunt, has tres alias, de quibus supra disseruimus, 
suis commentariis addidere. Sequens autem aetas, quemadmodum diximus, ad 
implendam denariam quantitatem, alias quatuor medietates apposuit, quas 
non adeo quis in veterum libris inveniat. Has igitur nos quam possumus 
brevissime disponamus. Prima enim quae est earum, in ordine vero septima 
medietas, hoc modo conjungitur, cum in tribus terminis, quemadmodum est 
maximus terminus ad ultimum, sic maximi et parvissimi termini differentia, 
ad minorum differentiam terminorum, ut in hac dispositione 6, 8, 9. Novenarius 
igitur ad senarium sesquialter est, quorum est differentia ternarius. Minorum 
vero terminorum, id est octonarii
---------------------------------------------------------
et senarii, binarius differentia est, qui ad superiorem ternarium comparatus, 
facit sesquialteram proportionem. Secunda vero inter quatuor, sed octava 
in ordine proportionalitas est, quotiens in tribus terminis, quemadmodum 
sunt extremitates ad se invicem comparatae, sic eorum differentia ad majorum 
terminorum
---------------------------------------------------------
differentiam, ut sunt 6, 7, 9. Novem igitur ad 6 sesquialter est, et eorum 
differentia ternarius est, qui comparatus contra majorum differentiam, 
id est septenarii et novenarii, qui binarius est, reddit sesquialteram 
proportionem. Tertia vero inter has sequentes quatuor, nona autem in ordine 
proportio est, quando tribus terminis positis, quam proportionem medius 
terminus ad parvissimum custodit, eam retinet extremorum differentia
---------------------------------------------------------
ad minorum differentiam comparata, ut 4, 6, 7. Etenim 6 ad 4 sesquialter 
est, quorum est differentia binarius; septenarii vero et quaternarii, ternarius 
differentia est, quem si ad superiorem binarium comparemus, sesquialtera 
proportione conjungitur. Quarta vero, quae in ordine decima est, consideratur 
in tribus terminis, cum tali proportione medius terminus
---------------------------------------------------------
ad parvissimum comparatur, quali extremorum differentia contra majorum 
terminorum differentiam proportione conjungitur, ut sunt tres, quinque, 
octo. Quinarius enim medius terminus, ad ternarium superbipartiens est. 
Extremorum vero differentia, octonarii scilicet et ternarii, quinarius, 
qui comparatus contra majorum terminorum differentiam, scilicet quinarii 
et octonarii, qui est ternarius, et ipse quoque superbipartiens invenitur.



          CAPUT LIII. Dispositio decem medietatum.
Disponamus igitur cunctas medietates in ordinem, ut cujusmodi omnes sint, 
facillime possint intelligi.
---------------------------------------------------------




          CAPUT LIV. De maxima et perfecta symphonia, quae tribus distenditur 
intervallis.
Restat ergo de maxima perfectaque harmonia disserere,
---------------------------------------------------------
quae tribus intervallis constituta, magnam vim obtinet in musici modulaminis 
temperamentis et in speculatione naturalium quaestionum. Etenim perfectius 
hujusmodi medietate nihil poterit inveniri, quae tribus intervallis producta, 
perfectissimi corporis naturam substantiamque sortita est. Hoc enim modo, 
cubum quoque trina dimensione crassatum, plenam harmoniam esse monstravimus. 
Haec autem hujusmodi invenietur, si duobus terminis constitutis, qui ipsi 
tribus creverint intervallis, longitudine, latitudine et profunditate, 
duo hujusmodi termini medii fuerint constituti, et ipsi tribus intervallis 
notati, qui vel ab aequalibus per aequales aequaliter sint producti, vel 
ab inaequalibus ad inaequalia aequaliter, vel ab inaequalibus ad aequalia 
aequaliter, vel quolibet
---------------------------------------------------------
alio modo, atque ita cum harmonicam proportionem custodiant, alio tamen 
modo comparati, faciunt arithmeticam medietatem, hisque geometrica medietas, 
quae inter utrasque versatur, deesse non possit. In quatuor enim terminis 
si fuerit, quemadmodum primus ad secundum, sic tertius ad quartum, proportionum 
ratione scilicet custodita, geometrica medietas explicatur. Et quod continetur 
sub extremitatibus aequum erit ei quod sub utraque medietate ad se invicem 
multiplicata conficitur. Rursus, si maximus quatuor terminorum numerus 
ad eum qui sibi propinquus est talem habeat differentiam, qualem idem esse 
maximo propinquus ad parvissimum, hujusmodi proportio in arithmetica consideratione 
proponitur. Et extremorum conjunctio duplex erit propria
---------------------------------------------------------
medietate. Si vero inter quatuor qui est tertius terminus, a qua parte 
quarti, quartum terminum superet, et aequa primi a primo superetur, harmonica 
hujusmodi proportio medietasque perspicitur: et quod continetur sub extremorum 
aggregatione et multiplicatione medietatis, duplex est eo quod sub utraque 
extremitate conficitur. Sit autem quoddam hujus dispositionis exemplar 
hoc modo, 6, 8, 9, 12. Has igitur omnes solidas quantitates esse non dubium 
est. Sex enim nascuntur ex uno bis ter, 12 autem ex bis duo ter. Horum 
autem medietates, octonarius fit semel duo quater. Novenarius vero semel 
tres ter. Omnes igitur termini cognati sibi, et tribus intervallorum dimensionibus 
notati sunt. In his igitur geometrica proportionalitas invenitur, si 12 
ad 8
---------------------------------------------------------
vel 9 ad 6 comparemus. Utraque enim comparatio sesquialtera proportio est, 
et quod continetur sub extremitatibus idem est ei quod fit ex mediis. Namque 
quod fit ex duodecies 6, aequum est ei quod fit ex octies 9: geometrica 
ergo proportio hujusmodi est; arithmetica autem est, si duodenarius ad 
novenarium, et novenarius ad senarium comparetur. In utrisque enim ternarius 
differentia est, et junctae extremitates medietate duplae sunt. Si enim 
junxeris senarium et duodecim facies 18, qui est novenario medio termino 
duplus. In his ergo geometricam arithmeticamque medietatem perspeximus. 
Hic quoque harmonica medietas invenitur, si 12 ad 8 et rursus 8 ad 6 comparemus. 
Qua enim parte senarii
---------------------------------------------------------
octonarius senarium superat, id est parte tertia, eadem duodenarii parte, 
octonarius superatur. Quatuor enim quibus octonarius a duodenario vincitur, 
duodenarii tertia pars est. Et si extremitates jungas 6 scilicet et 12, 
easque per octonarium medium multiplices, 144 sunt. Quod si se extremitates 
multiplicent, sex scilicet et 12, facient 72, quo numero 144 duplus est. 
Inveniemus hic quoque omnes musicas consonantias. Namque 8 ad 6 et 9 ad 
12 comparati sesquitertiam proportionem reddunt, et simul diatessaron consonantiam. 
Sex vero ad 9 vel 8 ad 12 comparati, reddunt sesquialteram proportionem, 
sed diapente symphoniam. Duodecim vero ad senarium considerati duplicem 
proportionem, sed diapason symphoniam canunt. Octo vero et 9 ipsi contra 
se
---------------------------------------------------------
medii considerati, epogdoum jungunt, qui in musico modulamine tonus vocatur, 
quae omnium musicorum sonorum mensura communis est. Omnium enim est sonus 
iste parvissimus. Unde notum est quod diatessaron et diapente consonantiarum, 
tonus differentia est, sicut inter sesquitertiam et sesquialteram proportionem 
sola est epogdous differentia. Ejus autem descriptionis, subter exemplar 
adjecimus
---------------------------------------------------------

---------------------------------------------------------


      

  