LIBER PRIMVS.  

 Multa Graeci veteres posteris suis in consultissimis
reliquere tractatibus, in quibus priusquam ad res densa
caligantes obscuritate venirent, quasi quadam intelligentiae
luctatione praeludunt: hinc per introductionem est facilior
discibiliorque doctrina, hinc per ea quae illi προλεγόμενα
vocant, nos praedicta vel praedicenda possumus dicere, ad
intelligentiam promptior via munitur. Hanc igitur providentiam
non exosus, statui ego quoque in res obscurissimas aliquem
quodammodo pontem ponere, mediocriter quidque delibans, ita ut si
quid brevius dictum sit, id nos dilatione ad intelligentiam
porrigamus; si quid suo more Aristoteles nominum verborumque
mutatione turbavit, nos intelligentiae servientes ad consuetum
vocabulum reducamus; si quid vero ut  ad doctos
scribens summa tantum tangens designatione monstravit, nos id
introductionis modo aliqua in eas res tractatione disposita
perquiramus. Sed si qui ad hoc opus legendum accesserint, ab his
petitum sit ne in his quae nunquam attigerint statim audeant
iudicare; neve si quid in puerilibus disciplinis acceperint, id
sacrosanctum iudicent, quando quidem res teneris auribus
accommodatas saepe philosophiae severior tractatus eliminat. Si
quid vero in his non videbitur, ne statim obstrepant, sed,
ratione consulta, quid ipsi opinentur, quidve nos ponimus,
veriore mentis acumine et subtiliore pertractata
ratione diiudicent. Et hi quidem sic. Nos enim, ut arbitror,
suffecimus eos commentarios, de quibus haec nos protulimus,
degustent blando fortasse sapore subtilitatis eliciti, quamvis
infrenis et indomiti creatores sint, tamen veterum virorum
inexpugnabilibus auctoritatibus acquiescent; si quis vero Graecae
orationis expers est, in his, vel si qua aliorum sunt similia,
desudabit. Itaque haec huius prooemii lex erit, ut forum nostrum
nemo non intellecturus, et ob id culpaturus inspiciat. Sed ne
prooemiis nihil afferentibus tempus teratur, inchoandum nobis est
illo prius depulso periculo, ne a quoquam sterilis culpetur
oratio. Non enim eloquentiae compositones, sed planitiem
consectamur: qua in re si hoc efficimus, quamlibet
incompte loquentes, intentio quoque nostra nobis perfecta est.
Sed quoniam syllogismorum structura nobis est hoc opere
explicanda, syllogismis autem prior est propositio, de
propositionibus hoc libello tractatus habebitur. Et quoniam
propositionis partes sunt nomen et verbum, pars autem ab eo cuius
pars est prior est, de nomine et verbo, quae prima sunt,
disputatio prima ponatur. Nomen est vox designativa ad placitum
sine tempore, cuius nulla pars extra designativa est; vox autem
dictum est, quia vox nominum genus est Omnis autem diffinitio a
genere trahitur ut si difinias  hominem, animal dicis,
id est genus; post vero rationale, id est differentia.
Designativa vero dicta est, quia sunt voces quaedam quae nihil
significant, ut sunt syllabae. Nomen vero, designat id cuius est
nomen. Ad placitum vero, quia nullum nomen aliquid per se
significat, sed ad ponentis placitum. Illud enim unaquaeque res
dicitur quod ei placuit qui primus rei nomen illud impressit.
Sunt enim voces naturaliter significantes, ut canum latratus iras
canum significat, et alia eius quaedam vox blandimenta; sed non
sunt nomina, quia non sunt ad placitum significantes, sed natura.
Sine tempore vero, quod verba quidem voces sunt designativae et
secundum placitum, sed distant, quod nomina sine tempore sunt,
verba cum tempore. Cuius nulla pars extra designativa
est: nomen ab oratione disiungit, quod oratio et ipsa vox est,
et designativa, et secundum placitum, et aliquoties sine tempore
est, sed orationis partes significant, nominum vero minime. In
Ciceronis enim nomine nulla extra pars designativa est, neque
'ci', neque 'ce', neque 'ro'. Neque si ex duobus integris nomina
sint. Quod enim in uno consignificat, id extra non significat. In
nomine enim magister, 'magis' et 'ter' consignificant, quia est
magister. Sublatum vero 'ter' et 'magis' non erit alicuius
significatio, nisi tibi hoc alii nomen dare placuerit. Omnia enim
nomina non naturaliter sunt, sed ad placitum ponuntur. Sed de
hoc in commentario libri περὶ Ἑρμηνείας Aristotelis dictum est,
et maior eius rei tractatus est, quam ut nunc queat 
expediri. Revertamur igitur ad nomen. Sed quoniam sunt quaedam
voces quae et designativae sunt, et secundum placitum et sine
tempore, quarum dubia sit natura, ut est non homo [leg.
non-homo], hoc enim significat quiddam et secundum placitum,
impositum est enim, sed dubium est cui subdi possit, nomini enim
non potest, omne enim nomen significat aliquid definitum, non
homo autem quod definitum est perimit; oratio vero dici non
potest, omnis enim oratio ex nominibus et verbis constat, non
homo autem, neque ex nominibus constat, neque ex verbis, sed
multo magis esse non potest verbum, omne enim verbum cum tempore
est, non homo vero sine tempore est: quid sit ergo ita videndum
est; et quoniam non homo vox significat quiddam, quid
autem significet in homine ipso non continetur (potest enim non
homo et equus esse et lapis et domus, et quidquid homo non
fuerit, quoniam ea quae significare potest infinita sunt,
infinitum nomen vocatur); et quoniam sunt quaedam voces et
designativae et ad placitum, et definitae, et quarum partes extra
nihil significant, ut sunt casus nominum, ut 'Ciceronis' et
'Cicerone' et caetera, haec nomina non erunt. Omne enim nomen
iunctum cum est verbo, aut verum aut falsum demonstrat. Vt si
dicas, dies est, hoc vero aut  verum aut falsum est.
Si vero casum iungas, neque verum neque falsum efficis. Si enim
dicas, diei est, nihil quod sit, aut non sit, demonstrasti.
Itaque nihil ex hoc neque verum neque falsum efficies. Et merito
dictum videtur. Quod enim primo vocabulum nomina rebus imponentes
dixerunt, id solum nomen vocabitur merito. Qui enim primus circo
circum nomen imposuit, ita dixisse videtur, Dicatur hoc circus.
Atque ideo primus hic casus nominativus vocatur, quod nomen sit.
Aliis vero nominibus non nominis caeteros casus appellavere. Ergo
a capite revolvendum est, vocem dictum quod vox nominum genus
sit; designativam vero, quod sunt quaedam voces quae nihil
designant, ut ab his vocibus separetur quae nihil significant; ad
placitum, ut ab his vocibus separetur quae naturaliter
significant, ut sunt pecudum. Sine tempore vero dictum est, ad
divisionem verbi quod cum tempore est; cuius nulla 
pars extra significat, ut divideretur ab oratione, cuius partes
nomina sunt et verba, quae significant; finita vero, ut ab
infinitis separetur; recta, ut a casibus distingueretur. Et in
verbo eadem omnia fere conveniunt. Est enim verbum vox
significativa ad placitum cum tempore, cuius nulla pars extra
significativa est; et quia est quaedam vox significativa et ad
placitum cum tempore, cuius pars nihil significat, ut non albet
(Albet enim, quod cum non iunctum consignificat, solum non
significat), et quia nihil definitum monstrat (quod enim non
albet, potest et rubere, potest et nigrescere, potest et pallere,
et quidquid non albet), ideo infinitum verbum vocatum est.
Faciebat autem et facturus, ut superius in nomine, non verba, sed
casus verborum sunt. Repetendum est igitur ab initio
verbum esse vocem dictum, a genere; significativam, ut a non
significativis vocibus dividatur; ad placitum, ut ab illis quae
natura sunt significativae vocibus separetur: cum tempore, ut a
nomine divideretur; praesens aliquid significare, ut a verbi
casibus disiungeretur; finita, ut ab infinitis disterminaretur.
Restat ergo nunc quid sit oratio dicere. Haec enim ex nomine et
verbo componi videtur: sed prius utrum nomen et verbum solae
partes orationis sint consideremus, an etiam aliae sex, ut
grammaticorum opinio fert, an aliquae ex his in verbi et nominis
iura vertantur; quod nisi prius constitutum sit, tota
propositionum ac deinceps ea ipsa quae ex propositionibus
componitur syllogismorum ratio titubabit. Nam si ex quo 
 sint genere termini nesciatur, totum ignorabitur. Nomen et
verbum duae solae partes sunt putandae, caeterae enim non partes,
sed orationis supplementa sunt: ut enim quadrigarum frena vel
lora non partes, sed quaedam quodammodo figaturae sunt et, ut
dictum est, supplementa non etiam partes, sic coniunctiones et
praepositiones et alia huiusmodi non partes orationis sunt, sed
quaedam colligamenta. Participium vero quod vocatur, verbi loco
ponetur, quoniam temporis demonstrativum est. Adverbium vero
nomen est, cuiusdam enim definitae significationis est sine
tempore, quod si per casus non flectitur, nihil impedit. Non enim
est proprium nominis flecti per casus. Sunt enim quaedam nomina
quae flecti  non possunt, quae a grammaticis monoptota
nominantur, sed hoc grammaticae magis quam huius considerationis
est. Oratio est vox designativa ad placitum, cuius partes
aliquid extra significant, ut dictio, non ut affirmatio. Et est
orationi commune cum nomine et verbo quod vox est, et
designativa, et ad placitum. Cuius enim partes ad placitum sunt,
ea quoque ipsa ad placitum est. Orationis autem partes sunt nomen
et verbum. Sed haec ad placitum, oratio igitur ad placitum est.
Termini vero orationis a dialecticis nominantur nomina et verba.
Termini vero dicti sunt, quod usque ad verbum et nomen resolutio
partium orationis fiat, ne quis orationem usque ad syllabas
nominum vel verborum tentet resolvere, quae iam designativae non
sunt. Distat  autem a nomine vel verbo oratio quod
illius partes extra significant, verbi et nominis partes nihil
extra designant. Est autem dictio unius simplex vocabuli
nuncupatio, vel simplex affirmatio. Atque ideo dictum est
orationis partes significare ut dictionem, id est ut simplicis
vocabuli nuncupationem. In oratione enim, Socrates ambulat,
utraque extra significat tantum quantum simplex vocabuli
nuncupatio designare queat. Quomodo autem ut affirmatio simplex
non significet, in commentario Perihermenias explicui. Quid autem
sit affirmatio et negatio paulo post explicabimus. Sunt vero
species orationis in angustissima divisione quinque.
Interrogativa, ut putasne anima immortalis est? Imperativa, ut
accipe codicem. Optativa vel deprecativa, ut faciat Deus. 
 Vocativa, ut adesto Deus. Enuntiativa, ut Socrates ambulat:
sed in illis quatuor nulla neque veritas est, neque falsitas.
Enuntiativa vero sola aut verum aut falsum continet. Atque hinc
propositiones oriuntur. Enuntiatio autem in duas partes
secabitur, in affirmationem et negationem. Affirmatio est
enuntiatio alicuius ad aliquid. Negatio est enuntiatio alicuius
ab aliquo. Et est affirmatio, ut puta Plato philosophus est.
Negatio, Plato philosophus non est. Affirmatio enim ad Platonem
philosophiam enuntiat aliquam, id est Platonem esse philosophum.
Negatio vero ab aliquo Platone aliquam philosophiam enuntiando
tollit, id est enuntiat Platonem non esse philosophum.
Enuntiativarum igitur orationum aliae sunt simplices, aliae non
simplices. Simplices sunt,  ut si dicas, dies est, lux
est. Non simplices, ut, si dies est lux est. Affirmationes vero
simplices et negationes, aliae sunt universales, aliae sunt
particulares, aliae indefinitae. Vniversales sunt quae aut omne
affirmant, ut omnis homo animal est, aut omne negant, ut nullus
homo animal est; particulares vero quae aliquem affirmant vel
aliquem negant, ut aliquis homo animal est, aliquis homo animal
non est; indefinitae vero quae neque universaliter affirmant, aut
negant, neque particulariter, ut homo animal est, homo animal
non est. Dividitur autem simplex propositio in duas partes: in
subiectum et praedicatum, ut homo animal est, homo subiectum est,
animal vero de homine praedicatur; hae autem partes termini
nominantur.  Quos diffinimus sic: Termini sunt partes
simplicis propositionis in quibus dividitur principaliter
propositio. Est enim simplicis propositionis universalis secunda
divisio, ut sit in propositione, omnis homo animal est, omnis
homo unus terminus, alius vero, animal est. Sed hoc secundo loco,
illud vero principaliter. Nam primi termini sunt subiectum et
praedicatum. Est enim et non est, non magis termini sunt quam
affirmationis vel negationis designativa sunt, et omnis vel
nullus vel aliquis non magis sunt termini quam diffinitionum,
utrum particulariter an universaliter dictum sit, designativa
sunt. Dividitur ergo, ut dictum est, propositio in id quod
subiectum est, et in id quod praedicatur. Dico autem subiectum,
ut in omnis homo animal est propositione  hominem, id
vero quod praedicatur dico animal, et semper quod praedicatur,
aut abundat et superest subiecto, aut aequatur. Minus autem
praedicatum a subiecto nunquam reperietur. Sed id quod diximus
diversis demonstremus exemplis. Subiecto praedicatum abundat
quoties genus aliquod de aliquo praedicatur, ut si dicas, omnis
homo animal est. Non enim potes convertere, ut dicas, omne animal
homo est, quia animal ab homine plus est et abundat. Aequatur
autem praedicatum subiecto quoties proprium quoddam cuipiam
praedicatur, ut omnis homo risibile est, potes convertere, omne
risibile homo est; ut autem minus sit id quod praedicatur, fieri
nequit. Dicitur etiam praecedere praedicatum, sequi quod
subiectum est. Idonior est enim praedicatio constituere
propositionem, quam id quod subiectum est. Simplicium autem
propositionum aliae sunt in nullo sibi participantes ut sunt,
omnis homo animal est, et, virtus bona est, et aliae huiusmodi
propositiones, aliae vero quae participant. Participantium aliae
sunt quae in utroque termino  participant, aliae quae
in altero, et quae altero termino participant tribus modis,
utroque vero duobus. Ostendamus ergo exemplis quomodo altero
tribus modis participant. Communis enim terminus est, cum in una
subiectus sit, in altera praedicatus, ut est omnis homo animal
est, et omne animal animatum. In priore enim propositione animal
praedicatur ad hominem, in posteriore praedicatur ad animal
animatum, et fit animal subiectum. Et est hic primus modus de eis
quae altero termino participant. Secundus vero modus est in quo
in utrisque communis terminus praedicatur, ut si quis dicat,
omnis nix candida, et omnis margarita candida. Etenim in prima et
secunda propositione candida praedicatur, in prima ad nivem, in
secunda ad margaritam. Et est hic secundus modus altero termino
participantium. Tertius vero modus est, quoties in utrisque
propositionibus communis terminus subiectus est, ut si dicas,
virtus bonum est, virtus iustum est. In utrisque enim ad iustum
et ad bonum virtus subiectum est. Sunt igitur participantes
alterum terminum his tribus modis, aut cum in una communis
terminus praedicatur, in illa subiectus est; aut cum in utrisque
praedicatur; aut cum in utrisque  subiectus est. Earum
vero quae ad utrosque participant terminos duo sunt modi. Aliae
enim ad eumdem ordinem, aliae ad ordinis commutationem. Ad eumdem
sunt quae de eodem idem demonstrant, vel affirmative vel
negative, vel aliter, vel particulariter, omnis voluptas bonum
est, nulla voluptas bonum est; et rursus particulariter, quaedam
voluptas bonum est, quaedam voluptas bonum non est. Ad ordinis
vero commutationem sunt quoties qui in altera subiectus est
terminus, in alia praedicatur, ut omne bonum iustum est, et omne
iustum bonum. Nam in priore bonum subiectum est, iustum
praedicatum, in secunda iustum subiectum est, bonum praedicatum.
Nunc ergo quoniam aliae ad eumdem ordinem, aliae ad ordinis
commutationem sunt, prius dicemus de  his quae ad
eumdem ordinem utroque termino participant, et quoniam sunt
propositiones, aliae affirmativae, aliae negativae, aliae
universales, aliae particulares, aliae indefinitae, duae sunt ex
his quae qualitate differunt, tres quae quantitate. Et sunt quae
qualitate differunt affirmativa et negativa; ad quantitatem quae
vero differunt, sunt universalis, particularis et indefinita. In
affirmativis enim et negativis quale quid sit aut non sit
ostenditur. In universali particulari et indefinita de omnium vel
nullorum vel nonnullorum quantitate monstratur. Ex his ergo
quinque differentiis, id est universali, particulari, indefinita,
affirmativa, negativa, sex coniunctiones fiunt, ita ut tribus
quae ad quantitatem dicuntur duae quae ad qualitatem dicuntur
aptentur, et fit universalis affirmativa,  et
universalis negativa, ut omnis homo iustus est, nullus homo
iustus est; et particularis affirmativa, et particularis
negativa, ut quidam homo iustus est, quidam homo iustus non est;
et indefinita affirmativa et negativa, ut homo iustus est, homo
iustus non est: fiunt ergo ex duabus quae sunt ad qualitatem,
tribus quae sunt ad quantitatem iunctis, sex coniunctiones, de
quibus indefinitas, affirmativas et negativas separemus, et de
solis universalibus et particularibus tractatus habeatur.
Subscribantur etiam earum participantium quae ad eumdem ordinem
utroque termino participant, duae universales propositiones, una
affirmativa, et altera negativa, et sit affirmativa universalis,
omnis homo iustus est et contra ipsam universalis negativa,
nullus homo  iustus est. Item sub his ponantur
particularis affirmatio et particularis negatio, ita ut sub
universali affirmativa ponatur particularis affirmativa, et sub
universali negativa ponatur particularis negativa, et sit
particularis affirmativa, quidam homo iustus est, et contra ipsam
particularis negativa, quidam homo iustus non est, quod
demonstrat sequens descriptio.  Subalternae: Omnis
homo iustus est; Quidam homo iustus est.
Subalternae: Quidam homo iustus non est; Nullus homo iustus est.
Contrariae: Omnis homo iustus est; Nullus homo iustus est.
Subcontrariae: Quidam homo iustus est; Quidam homo iustus non
est.
Contradictoriae: Omnis homo iustus est; Quidam homo iustus non
est.
Contradictoriae: Quidam homo iustus est; Nullus homo iustus est.
 In superiori igitur descriptione universalis
affirmativa et universalis negativa contrariae sunt,
subcontrariae vero particularis affirmativa et particularis
negativa, subalternae vero dicuntur universalis affirmativa et
particularis affirmativa, et item universalis negativa et
particularis negativa. Contraiacentes sunt angulares, id est
universalis affirmativa et particularis negativa. Et item
universalis negativa et particularis affirmativa, ut, omnis homo
iustus est, quidam homo iustus non est, nullus homo iustus est,
quidam homo iustus est, et sunt ut hoc modo diffiniri possint.
Contrariae sunt quae universaliter eidem idem haec affirmat, haec
negat. Subcontrariae sunt quae particulariter eidem idem haec
affirmat, haec  negat. Subalternae sunt quae eidem
idem affirmant vel negant, haec particulariter, illa
universaliter. Contraiacentes sunt quando eidem eamdem rem haec
affirmat, haec negat, vel haec negat, haec affirmat, illa
generaliter, haec particulariter, et vocantur contrariae, quia
quod affirmatio universaliter ponit, negatio universaliter
tollit. Subalternae vero, quoniam quod illa universaliter ponit,
etiam haec particulariter ponit. Subcontrariae vero dictae sunt,
vel quod naturaliter sub ipsis contrariis positae sunt, ut
descriptio docet, vel quod a contrariis diversae sunt, et ipsis
contrariis quodammodo contrariae. Nam contrariae ut utraeque
simul  sint fieri non potest, ut utraeque omnino non
sint fieri potest, contrariam vim obtinebunt subcontrariae. Nam
ut utraeque omnino non sint fieri non potest, ut utraeque simul
sint fieri potest, quod in sequentibus melius explicabitur.
Contraiacentes dicuntur, quoniam universalis affirmatio vel
negatio, particularem affirmationem vel negationem angulariter
respiciunt. Cum autem singulae propositiones habeant duas
differentias, unam ad qualitatem, alteram ad quantitatem, ut quae
universalis, affirmativa est. habeat differentiam ad quantitatem
quod universalis est, et aliam ad qualitatem quod affirmativa
est; eodem modo caeterae propositiones binas habeant
differentias, unam secundum qualitatem, alteram secundum
quantitatem. Subalternae quae sunt, una tantum differentia
distant quantitatis, quod haec particularis, illa 
universalis est. Nam qualitatis differentiam nullam retinent.
Vtraeque enim affirmativae sunt. Illae vero aliae, id est
contrariae et subcontrariae ad qualitatem, quod illa affirmativa,
illa negativa est, nam ad quantitatem nihil differunt. Vtraeque
enim contrariae universales, utraeque subcontrariae particulares
sunt, illae autem quae contraiacentes dicuntur utrisque
differentiis differunt. Nam et illa universalis affirmatio est,
haec particularis negatio, et illa universalis negatio est, haec
particularis affirmatio. Nunc quoniam quae secundum qualitatem
vel secundum quantitatem et quomodo differant dictum est, earum
proprietates, quae secundum verum falsumque sunt, explicemus.
Igitur earum quae subalternae sunt, si fuerit vera universalis
affirmatio, vera erit particularis affirmatio.  Si
enim omnis homo iustus est, vera est, vera erit etiam quae dicit,
Aliquis homo iustus est. Nam si omnis homo iustus est, et
quidam. Eodem modo negativae subalternae: nam si universalis
negativa vera fuerit, erit etiam vera negativa particularis, ut
si nullus homo iustus est vera fuerit, etiam erit vera, quidam
homo iustus non est. Nam si nullus homo iustus est nec quidam.
Converti autem non potest, nam si particularis vera fuerit, non
necesse erit veram esse etiam universalem. Vt si quidam homo
iustus est, vera fuerit, non necesse erit veram esse, omnis homo
iustus est. Possunt enim esse non omnes. Et eodem modo de
negativa. Nam si particularis negativa vera fuerit, ut est,
quidam homo non est iustus, non necesse erit universalem, nullus
homo iustus  est, veram esse. Potest enim fieri ut
quidam iusti sint. Ergo dicamus in subalternis propositionibus si
universales verae sint, veras esse necesse est particulares, sed
non convertitur. Nam si particulares verae fuerint, non necesse
est veras etiam universales esse. Particulares vero ad
universales contrariam conversionem habent. Nam, ut superius, si
universales verae essent, etiam particulares verae essent; et si
particulares verae essent, non omnino verae essent etiam
universales in particularibus; si particulares falsae fuerint,
falsae erunt etiam universales. Nam si particularis quidam homo
iustus est falsa fuerit, universalis etiam omnis homo iustus est
falsa erit. Nam si quidam homo iustus est falsa est, vera est
nullus homo iustus est. Si vera est nullus homo iustus est, falsa est omnis homo iustus est. Falsa igitur
particulari, falsa erit universalis. Item si negativa
particularis falsa fuerit, quae est, quidam homo iustus non est,
falsa erit etiam, nullus homo iustus est. Nam si falsum est quia
quidam homo iustus non est, vera est quia omnis homo iustus est.
Si vera est haec, falsa est nullus homo iustus est; falsa igitur
particulari, falsa erit etiam universalis. Sed non convertitur,
ut si universales falsae sint, falsas necesse sit esse
particulares: nam si universalis, omnis homo iustus est falsa
fuerit, non necesse est particularem, quidam homo iustus est,
falsam esse. Potest enim fieri ut si omnis homo iustus non
fuerit, sit quidam iustus, et item si universalis negativa,
nullus  homo iustus est, falsa fuerit, non necesse
erit quidam homo non est iustus falsam esse. Nam si falsa est
nullus homo iustus est, verum est esse aliquos iustos, vera est
etiam quae dicit quidam homo iustus non est, quod sint quidam
etiam non iusti. Repetens igitur a capite dicat quod in
subalternis. Si universales verae fuerint, verae erunt etiam
particulares. Sed non convertitur. Item si particulares falsae
fuerint, falsae erunt etiam universales, sed non convertitur,
contrariae vero simul esse verae nunquam possunt. Potest autem
fieri ut alias utraeque falsae sint, alias una vera, altera
falsa. Vtraeque falsae sunt, ut si quis dicat, omnis homo
grammaticus est, falsa est, nam non omnis, et nullus homo
grammaticus est, falsa est, nam non nullus; est autem una vera,
altera  falsa, ut si quis dicat, omnis homo bipes est,
haec affirmativa vera est; nullus homo bipes est, haec negativa
falsa est. Et item omnis homo quadrupes est, haec affirmativa
falsa est. Nullus homo quadrupes est, haec negativa vera est.
Sunt ergo contrariae aliquoties utraeque falsae, aliquoties inter
se verum falsumque dividentes; ut utraeque autem verae sint
fieri nunquam potest, subcontrariae vero contraria patiuntur. Nam
falsae nunquam reperiri queunt. Sed alias verae utraeque sunt,
ut est quidam homo grammaticus est, vera est, et quidam homo
grammaticus non est, etiam haec vera est. Potest enim alius esse
grammaticus et alius non esse. Alias una vera est, altera falsa.
Vera est enim affirmatio, quidam homo bipes est, falsa est autem
negatio, quidam homo bipes non est. Item falsa est
affirmatio, quidam homo quadrupes est; vera est negatio, quidam
homo quadrupes non est: ut vero utraeque falsae sint fieri
nunquam potest. Restat igitur ut de contraiacentibus dicamus,
quae neque falsae simul aliquando esse possunt neque verae, sed
semper una vera est, altera falsa, quod facilius liquet, si quis
sibi quaecunque fingat exempla. Res admonet ut quaedam de
indefinitis propositionibus consideremus. Indefinitae etenim
propositiones aequam vim retinent particularibus propositionibus.
Dictum est enim quod si universales vel affirmativae vel
negativae in subalternis propositionibus essent verae, essent
quoque verae particulares. Nunc vero dicimus quod si universales
propositiones verae fuerint, verae erunt etiam indefinitae. [Col.
802D] Nam si vera est omnis homo bipes est, vera est etiam
quidam homo bipes est, vera erit etiam indefinita quae dicit homo
bipes est. Item dictum est quod si particulares falsae essent,
falsae essent etiam universales, nunc vero dicendum est quod si
indefinita falsa fuerit, falsa erit etiam universalis. Nam si
falsa est quae dicit homo quadrupes est, falsa erit etiam quae
dicit quidam homo quadrupes est et omnis homo quadrupes est.
Atque idem hoc etiam in negativis convenire videtur. Vnde constat
quod omnes indefinitae particularibus propositionibus aequam vim
continent. Rursus dictum est quod subcontrariae, quae
particulares affirmativae et negativae sunt, simul verae esse
possunt, dividere etiam verum falsumque  valent, simul
vero falsae esse non posse. Hoc idem in indefinitis
propositionibus exspectandum est. Nam dividunt inter se verum
falsumque, ut si quis dicat homo bipes est, vera est, homo bipes
non est, falsa est, et item homo quadrupes est, falsa est, homo
quadrupes non est, vera est; verae autem simul inveniri possunt,
ut si quis dicat homo grammaticus est, si quis hoc dicat de
Donato, verum est. Item homo grammaticus non est, si quis hoc
dicat de Catone, verum est, ut simul falsae sint nunquam
reperiemus. Hinc quoque ostenditur indefinitas cum particularibus
aequali esse potentia. Amplius quod dictum est, contraiacentes,
id est universalem affirmativam et particularem negativam, et
item universalem negativam et particularem affirmativam, neque
 veras simul esse neque falsas, sed inter se dividere
verum falsumque, hoc idem evenit in indefinitis. Nam universalis
affirmativa et indefinita negativa, vel universalis negativa et
indefinita affirmativa, neque verae simul esse possunt, neque
simul falsae. Dividuntur autem inter se verum falsumque: nam si
dixeris, omnis homo bipes est, vera est, et si dicas homo bipes
non est, falsa est. Item si dixeris homo quadrupes est, falsa
est, si dixeris, nullus homo quadrupes est, vera est: unde hinc
quoque colligere licet omnes indefinitas potestate et vi aequales
esse particularibus. Sunt etiam quaedam propositiones quae
dividunt quidem et ipsae verum et falsum, ut Deus fulminat, Deus
non fulminat. Sed istae tunc dividunt inter se verum et falsum,
cum idem tempus,  idem subiectum, idem praedicatum
sit. Quod autem dico tale est, si aequivocum subiectum fuerit,
non dividunt verum et falsum. Si quis enim dicat, Cato se Vticae
occidit, et respondeatur, Cato se Vticae non occidit, utraeque
verae sunt. Nam et Cato Minor se peremit, et Cato Censorius se
Vticae non occidit. Sed hoc idcirco evenit, quod Catonis nomen
aequivoce dicitur, dicitur enim et Maior Cato Censorius, et Minor
Vticensis. Item si aequivoca fuerit in propositione praedicatio,
verum inter se affirmatio negatioque non dividunt. Si quis enim
sic dicat, in nocte lucet, et respondeatur, in nocte non lucet,
fieri potest ut utraeque verae sint. Nam in nocte lucerna lucere
potest, et sol lucere non potest; hoc ideo evenit quia lucere
aequivoce et ad lucernae lumen  et ad solis dicitur.
Amplius si aliud et aliud in subiectis et praedicatis tempus
fuerit, verum falsumque inter se affirmatio negatioque non
dividunt. Nam si quis dicat, Socrates ambulat, et respondeatur,
Socrates non ambulat, possunt utraeque verae esse, potest enim
fieri ut Socrates alio tempore ambulet, alio tempore non ambulet;
sed aut stet aut sedeat, aut quodlibet aliud: in talibus ergo
propositionibus quales sunt, Socrates ambulat, Socrates non
ambulat, illae inter se verum falsumque dividunt quae ad idem
subiectum, ad idem praedicatum, ad idem tempus, dicuntur. Sunt
etiam aliae quae contradictoriae vocantur, quae sunt huiusmodi,
quoties affirmationem universalem tollit negatio particularis,
 omnis homo iustus est, non omnis homo iustus est, et
rursus nullus homo iustus est, et quidam homo iustus est, in his
enim universalis determinatio tollitur, sed de his alias. Et
quoniam dictum est de his quae eodem ordine participant, dicamus
nunc de his quae ordinis commutatione participant. Harum quoque
propositionum quae ad commutationem ordinis participant duplex
modus est. Est enim per contrapositionem conversio, ut si dicas,
omnis homo animal est, omne non animal non homo est; simplex
conversio est, ut si dicas, omnis homo risibile, et convertas,
omne risibile homo: sed in illis terminorum tantum commutatio
conversionem facit, in quibus neque praedicatum subiecto, neque
subiectum praedicato abundat. In hac enim propositione quae [Col.
804B] dicit, omnis homo risibile, homo subiectum, risibile
praedicatum, aequam vim habent, et ideo converti potest ut sit
risibile subiectum et homo praedicatum, et dicatur omne risibile
homo. In quibus vero unus terminus alio abundaverit, converti
propositio non potest. Nam si dicas, omnis homo animal est, vera
est; non tamen potest fieri ut conversa haec propositio terminis
commutatis vera sit: falsum est enim dicere, omne animal homo
est. Sed hoc cur evenit? quia homine animal abundat. Illa vero
conversio, quae  per contrapositionem fit hoc modo
fit: quoties in affirmativa subiectum fuerit, idem mutatum et
factum praedicatum ad negativam particulam ponitur, ut est omnis
homo animal est. Hic homo subiectum est et ad hoc animal
praedicatur. Si vero quis per contrapositionem convertat, et
faciat animal subiectum hominem praedicatum, et ad hominem
particulam negativam ponat, hoc modo faciet: omne non animal non
homo est, et erit ista conversio, omnis homo animal est, omne non
animal non homo est; sed de his posterius tractabimus, nunc ad
simplices revertamur. Cum sint igitur quatuor propositiones
quarum duae universales sunt, id est affirmativa et negativa,
duae vero particulares, id est affirmativa et negativa,
particularis affirmativa, et universalis negativa commutatis
terminis sibi ipsa convertitur. Convertuntur autem illae (ut
dictum est) quoties, commutatis terminis, vel simul verae sunt,
vel simul falsae. Nam si quis dicat, quidam homo animal est, vera
est. Conversio vero eius quoddam  animal homo est,
vera est. Item quidam homo lapis est, falsa est, quemadmodum et
eius conversio, quidam lapis homo est, nam et ista falsa est. Est
igitur particularis affirmativa quae commutatis terminis sibi
ipsa convertitur. Idem vero patitur universalis negatio. Si quis
enim dicat, nullus homo lapis est, vera est, et potest converti
nullus lapis homo est, nam et ista vera est. Item nullus homo
rhetor est, falsa est, et eius conversio, nullus rhetor homo est,
falsa est. In quatuor igitur his propositionibus duae tantum
contraiacentes sibi ipsae convertuntur, id est particularis
affirmatio et universalis negatio. Aliae vero duae sibi ipsis non
convertuntur. Nam neque universalis affirmatio, neque
particularis negatio sibi ipsi  convertitur. Si quis
enim dicat, omnis homo animal est, vera est. Si quis vero
convertat, omne animal homo est, falsum est. Non igitur sibi ipsi
converti potest, quoniam conversa prioris veritatem non recipit.
Neque vero particularis negatio sibi ipsi convertitur. Nam si
quis dicat, quidam homo grammaticus non est, vera est; si vero
convertat, quidam grammaticus homo non est, falsa est: omnis enim
grammaticus homo est. Repetendum est igitur a capite quod cum
quatuor propositiones sint, affirmatio universalis, negatio
universalis, affirmatio particularis, negatio particularis,
particularis affirmatio, et universalis negatio quae
contraiacentes sunt, sibi ipsis converti possunt. Vniversalis
vero affirmatio et particularis negatio, quae ipsae
contraiacentes sunt, nunquam possunt sibi  ipsis
converti. Nec hoc nos turbet quod quaedam affirmationes
universales et quaedam particulares negationes converti possunt.
Potest enim dici omnis homo risibilis est, omne risibile homo
est, et utraeque verae sunt. Et item omnis homo hinnibilis est,
falsa est, et omne hinnibile homo est, et haec quoque falsa est.
Item in particulari negatione, quidam homo non est lapis, vera
est, et quidam lapis non est homo, vera est. Item quidam homo non
est risibile, falsa est, quoddam risibile homo non est, et haec
quoque falsa est. Ergo videntur posse universales affirmationes
et particulares negationes converti, et convertuntur quidem, sed
non universaliter. Generaliter autem dico propositiones posse
converti, quoties universaliter, id est in omnibus convertuntur.
Istae  autem in duabus solis materiebus converti
possunt. Si quis enim proprium cuiuslibet speciei ad ipsam
speciem cuius est proprium velut ad subiectum praedicet, potest
convertere. Nam quia risibile proprium est homini, si praedices
risibile, et subiicias hominem, ut est omnis homo risibile est,
potes iterum subiicere risibile et hominem praedicare, ut si
dicas omne risibile est homo. In illis vero simul falsae sunt
generalium affirmationum conversiones, in quibus id quod
praedicatur ad subiectum nullo tempore vere dici potest, ut si
quis dicat, omnis homo lapis est, falsa est. Et iterum, omnis
lapis homo est, falsa est haec, quoniam nullo tempore neque homo
lapis est, neque lapis homo vere praedicabitur. In particularibus
negativis contrarium est; nam aut falsae  sunt, cum
proprium subiectum est aut praedicatum, ut si quis dicat, quidam
homo risibile non est, falsum est. Item quoddam risibile homo non
est, et haec quoque falsa est. In illis verae sunt, quando id
quod affirmando nullo tempore vere praedicari potest ad subiectum
praedicant, ut si dicas, quidam homo lapis non est, vera est.
Iterum quidam lapis homo non est, vera est. Ergo universales
affirmationes tum sibi convertuntur ut verae sint cum proprium
praedicant, tum sibi convertuntur, ut falsae sint cum id quod
nullo tempore ad subiectum vere dici poterit praedicatur. Item in
particularibus negativis, tum falsae sunt, cum proprium
praedicant, tum verae, cum id quod nullo tempore vere dici
poterit praedicant.  In his ergo solae converti
possunt. In aliis vero converti non possunt. Atque ideo
universaliter non convertuntur, remanet ergo ut in aliis rebus
omnibus, ut superius dictum est, non convertantur. Hoc vero
perspiciendum est, quod particularis affirmatio quae sibi ipsi
convertitur, universali affirmationi, quae sibi non convertitur,
per accidens converti potest. Et item contraiacens universali
affirmationi particularis negatio, quae sibi ipsi non
convertitur, converti potest per accidens negationi universali,
quae sibi ipsi convertitur. Sed quomodo particularis affirmatio
et universalis negatio sibi ipsis convertantur ostendimus. Nunc
vero quomodo particularis affirmatio universali affirmationi per
accidens, vel quomodo particularis negatio universali negationi
per accidens  convertantur, demonstrandum est. Dictum
est superius quod si vera est universalis affirmatio, vera est
etiam particularis, et sequeretur particularis universalem. Nam
si vera est omnis homo animal est, vera est etiam quidam homo
animal est. Si enim omnis, et quidam, sed particularis affirmatio
sibi ipsi convertitur, convertitur etiam universali
affirmationi. Nam si omnis homo animal est, et quidam homo animal
est. Sed ista sibi convertitur hoc modo, si dicas, quidam homo
animal est. Potest igitur converti ad omnis homo animal est
universalem affirmationem particularis affirmatio, quae est
quidam homo animal est, et convertitur, ut si dicas quoddam
animal homo est; utraeque enim verae sunt, et quae dicit, omnis
homo animal est, et quae dicit quoddam animal homo est: per
accidens  autem converti dicitur particularis
affirmatio universali affirmationi, quia particularis affirmatio
sibi ipsi principaliter convertitur, secundo vero loco universali
affirmationi convertitur. Restat igitur ut hoc monstremus,
quomodo particularis negatio quae sibi non convertitur universali
negationi quae sibi convertitur per accidens convertatur, et hic
eadem ratio est. Nam quoniam universalis negatio si vera est,
vera est etiam particularis, universalis vero negatio sibi ipsa
convertitur, potest universali negationi conversae particularis
converti negatio. Age enim universalem negationem, id est nullus
homo hinnibilis est, convertamus, ut sit nullum hinnibile homo
est. Sed istam propositionem, id est universalem negativam quae
est, nullus homo hinnibilis est, sequitur 
particularis negatio quae est, quidam homo non est hinnibilis.
Converte igitur universalem quae est, nullus homo hinnibilis est,
et fac, nullum hinnibile homo est, converte huic particularem
negationem quae est, quidam homo non est hinnibilis, et fac,
quoddam hinnibile non est homo, utraeque verae sunt. Nam et
nullum hinnibile homo est, quae est universalis conversio
negationis, vera est, et quoddam hinnibile non est homo, quae
conversio particularis negationis est. Cur autem per accidens
converti dicatur, superius dictum est. Liquet ergo talis per
accidens conversio: quod igitur habet universalis affirmatio, hoc
habet etiam contraiacens particularis negatio, utraeque enim
sibi converti non possunt, quod autem habet universalis [Col.
807A] negatio, hoc habet et ei contraiacens affirmatio
particularis, utraeque enim sibi converti possunt. Iunctae ergo
quae sibi converti possunt, et quae sibi converti non possunt, ut
quae sibi converti potest iungatur ei quae sibi converti non
potest, et quae sibi converti non potest iungatur ei quae sibi
converti potest, faciunt per accidens conversiones quae superius
demonstratae sunt. Restat ut de his conversionibus dicamus quae
per contrapositionem fiunt, et primum earum sit dispositio in
descriptione subiecta, generalis enim affirmationis quae dicit,
omnis  homo animal est, conversio per contrapositionem
est quae dicit, omne non animal non homo est. Item generalis
negationis quae dicit, nullus homo animal est, conversio per
contrapositionem est, nullum non animal non homo est. Item
particularis affirmationis quae dicit, quidam homo animal est,
conversio per contrapositionem est quae dicit, quoddam non animal
non homo est. Item particularis negationis quae dicit, quidam
homo animal non est, conversio per contrapositionem est quae
dicit, quoddam non animal non homo est, quod demonstrat subiecta
descriptio:
Omnis homo animal est; Omne non animal non homo est.
Nullus homo animal est; Nullum non animal non homo est.
Quidam homo animal est; Quoddam non animal non homo est.
Quidam homo animal non est; Quoddam non animal non homo non est.
 His ergo ita positis, quomodo dictum est superius in
simplici terminorum conversione, quod particularis affirmatio et
generalis negatio sibi ipsis converterentur, generalis vero
affirmatio et particularis negatio sibi ipsis non converterentur,
hic in per contrapositionem conversionibus contra est. Nam
generalis affirmatio per contrapositionem sibi ipsa convertitur,
et particularis negatio sibi ipsi convertitur. Generalis vero
negatio et particularis affirmatio per contrapositionem sibi non
convertuntur. Quod ita esse his exemplis probabimus. Si enim vera
sit affirmatio generalis quae dicit, omnis homo animal est, vera
erit eius per contrapositionem conversio quae dicit, Omne non
animal non homo est. Quod enim animal non fuerit, id homo non
erit. Et si falsa fuerit  generalis affirmatio quae
dicit, omne animal homo est, falsa erit etiam eius per
contrapositionem conversio quae dicit, omnis non homo non animal
est, potest enim fieri ut quod homo non est, animal sit. Illa
enim negat esse animal quod homo non fuerit. Quod si cum vera est
generalis affirmativa, vera est eius per contrapositionem
conversio, et si cum falsa est generalis affirmatio, falsa est
eius per contrapositionem conversio, non est dubium quin
generalis affirmatio possit sibi ipsa converti. Item nunc
ostendendum est quomodo particularis negatio sibi ipsi per
contrapositionem convertitur. Nam si falsa est quae dicit, quidam
homo animal non est, falsa eius erit etiam per contrapositionem
conversio quae dicit, quoddam non animal non homo est. Hoc enim
videtur  haec propositio dicere, ac si diceret quaedam
res quae animal non est homo est, qui enim dicit, non homo non
est, hominem esse significat quod animal non sit. Hoc vero aperte
falsum est, omnis enim homo animal est, et si vera fuerit
particularis negatio quae dicit, quoddam animal homo non est,
vera erit et eius per contrapositionem conversio quae dicit,
quidam non homo non animal non est. Aequale est enim ac si
diceret, res quae homo non est non est non animal, sed est
animal, ut equus et bos homo non est, et non est non animal. Ergo
si cum particularis negatio falsa est, falsa est etiam eius per
compositionem conversio, et si cum particularis negatio vera est,
vera est eius per contrapositionem conversio, non 
est dubium quin particularis negatio possit per contrapositionem
sibi ipsa converti. Nunc quoniam ostensum generalem affirmativam
et particularem negativam per contrapositionem sibi posse
converti, ostendamus generalem negativam et particularem
affirmativam per contrapositionem sibi non posse converti. Et
prius de generali negatione dicendum est. Nam si generalis
negatio vera est, non necesse erit per contrapositionem sibi
conversam veram esse. Sed si falsa fuerit et per contrapositionem
sibi conversam falsam esse necesse est. Nam si falsa est quae
dicit, nullus homo animal est, falsa erit fortasse eius per
contrapositionem conversio, quae dicit, nullum non animal non
homo est. Aequale est enim ac si dicat, nulla res est quae non
 sit animal et sit non homo, quod est omnis res quae
animam non habet homo est, quod aperte falsum est. Item si vera
fuerit generalis negatio, falsa erit eius per contrapositionem
conversio. Nam si vera est quae dicit, nullus homo est lapis,
falsa erit eius per contrapositionem conversio quae dicit, nullus
non lapis non homo est. Aequale est enim ac si dicat, nulla res
est quae cum non sit lapis non homo sit, quod est omnis res
quaecunque lapis non fuerit homo est, quod falsum est.
Innumerabilia enim invenies, quae non sunt lapides, et non
homines non sunt, ergo quoniam si generalis negatio falsa fuerit,
falsa est eius per contrapositionem conversio, vel si eadem vera
fuerit, falsa erit eius per contrapositionem conversio, non est
dubium generalem negationem sibi non posse  converti,
quod enim in aliquo fallit, generaliter colligi non potest.
Restat igitur ut id quod reliquum est monstremus, particularem
affirmationem per contrapositionem sibi non posse converti. Cum
enim fuerit particularis affirmatio vera, vera erit eius etiam
per contrapositionem conversio. Nam si vera est quae dicit,
quidam homo animal est, vera est eius per contrapositionem
conversio, quoddam non animal non homo est. Aequale est enim ac
si dicat quaedam res quae animam non habet homo non est, quod
verum est. Lapis enim animam non habet, et tamen homo non est.
Item si particularis affirmatio quae dicit, quidam lapis homo
est, falsa est, vera erit eius per contrapositionem conversio
quae dicit, quidam  non homo non lapis est. Aequale
est enim ac si diceret, quaedam res quae homo non fuerit lapis
non est, quod verum est. Equus enim homo non est, et tamen lapis
non est. Ergo si cum in quibusdam particularis affirmatio vera
fuerit, vera erit eius per contrapositionem conversio, et si cum
in quibusdam falsa fuerit particularis affirmatio, vera erit eius
per contrapositionem conversio, non est dubium particulares
affirmationes per contrapositionem sibi non posse converti.
Generalis enim negatio et particularis affirmatio, quae
contraiacentes sunt, in per contrapositionem conversionibus
contraria patiuntur. Nam in generalibus negativis sive generales
negativae verae fuerint sive falsae, per contrapositionem
conversiones semper falsae sunt, in particularibus autem
affirmativis, sive particularis affirmatio vera fuerit sive[Col.
809B] falsa, eius per contrapositionem conversio vera est. [Col.
810A] Repetendum est igitur a superioribus et confirmandum quod
in simplicibus terminorum conversionibus particularis affirmatio
et generalis negatio sibi converti possunt. Generales vero
affirmatio et particularis negatio sibi converti non possunt. In
his vero conversionibus quae per contrapositionem fiunt, contra
est; nam generalis affirmatio et particularis negatio per
contrapositionem sibi ipsis converti possunt, generalis vero
negatio, et particularis affirmatio per contrapositionem sibi
ipsis converti non possunt, et generalis negatio et particularis
affirmatio quae sunt contraiacentes in veri falsique distantia
(ut demonstratum est), sibi ipsis invicem contraria patiuntur.
Haec de Categoricorum Syllogismorum categoricis propositionibus
dicta sufficiant. Si qua vero in his  praetermissa
sunt, in Perihermenias Aristotelis commentario diligentius
subtiliusque tractata sunt.
 LIBER SECVNDVS.  

[Col. 809]Superioris series voluminis quod ad Categoricorum
Syllogismorum propositiones attinebat explicuit. Nunc autem,
quantum introductionis patitur temperamentum, de ipsa
Categoricorum Syllogismorum ratione tractabitur; et quoniam
omnium compositorum firmitudo vel vitium, aut in his maxime
reperitur ex quibus est compositum, aut penes bonam malamve
compositionem eius laus vituperatioque tenetur: namque domus si
sit fortibus lapidibus debilibusve  constructa, ipsa
quoque est fortis aut debilis; porro autem si artificis
compositionem aequabilem solertemque fuerit nacta, ipsa quoque
constructio, merito stabilitatis erit laudabile fundamentum; si
vero insolertior compositio fiat, tota quoque quamvis ex bonis
ordinata lapidibus, nulla sese gerens fabrica stabilitate
nutabit; nos quoque hanc eamdem imaginem secuti, prius de his
quibus ipse syllogismus constat, id est propositionibus
explicuimus. Nunc vero de ipsa inter se syllogismorum
coniunctione compositioneque tractabimus. Illud vero meminisse
debebis, introducendis hic me praestitisse docendis, non
introductis. Et prius quid sit esse in omni vel non esse, paucis
ostendam. Si qua enim res alterius generis fuerit, omnem intra se
speciem  continebit, et in toto species genere illa
esse dicetur. Sit enim genus animal, homo vero species. Homo ergo
quoniam minus est quam animal, in toto animali esse dicetur.
Omnis enim homo animal est. Si quis ergo sic dicat aliquam rem de
omni alia re praedicari, conversa vice nihil interest. Nam sicut
in toto animali homo est, sic etiam animal de omni homine
praedicatur. In toto vero non esse est, quoties alia res ab alia
re omni disiuncta est: ut si dicas, animal in nullo lapide est,
nullum enim animal lapis est; et si dicas, animal de nullo lapide
praedicatur, de nullo enim lapide animal dicitur. Diffinimus
ergo in toto esse, vel in toto non esse sic: in toto esse, vel de
omni praedicari dicitur, quoties non potest  inveniri
aliquid subiecti ad quod illud quod praedicatur dici non possit.
Namque nihil hominis invenitur ad quod animal dici non possit.
In toto vero non esse, vel de nullo praedicari dicitur, quoties
nihil subiecti poterit inveniri ad quod illud quod praedicatur
dici possit. Nihil enim lapidis inveniri potest de quo possit
animal praedicari. Illud sane notandum est, quod esse in toto
versa vice dicitur. Nam si aliquid de omni aliquo praedicatur,
illud de quo illud  praedicatur in toto illo esse
dicitur quod praedicatur, ut animal de omni homine dicitur. Homo
vero in toto est, id est velut quaedam pars intra totum animal
latet. Et si quid in alio omni fuerit, in eo toto res illa de qua
superius dicebatur esse dicitur, ut idem animal cum in omni sit
homine, et de eo omni praedicetur, homo in toto est animali. His
igitur ita positis, quotiescunque ita dicimus, ut litteras pro
terminis disponamus, pro brevitate hoc et compendio facimus, id
quod per litteras demonstrare volumus universaliter demonstramus.
Nam fortasse in terminis aliquibus falsum ingerendum necesse
sit. In litteris vero nunquam fallimur, quoniam ad hoc utimur
litteris quasi terminos poneremus. In litteris vero ipsis, nisi
terminorum coniunctio per se firma  valensque fuerit,
ulla neque veritas, neque falsitas reperietur. Quoties igitur
aliud de alio omni praedicari volumus ostendere, sic ponimus. Sit
primus terminus A, secundus B, et praedicetur A de omni B. Hoc
autem ita accipito tanquam si posuerimus A animal, B hominem.
Eodem modo et de negativis. Nam si dicamus, A de nullo B
praedicatur, tale est ac si dicamus, A, quod est animal, de nullo
lapide praedicatur, quod est B, et alia quaecunque eis fuerint
consimilia. Omnis autem syllogismus simplex tribus terminis
demonstratur atque concluditur. Sed prius ipsorum syllogismorum
figuras aspiciamus, post vero de modis ordinibusque eorum
tractabimus. Tribus igitur terminis ita positis, ut prope se et
sibi  connexi sint, tres non ultra fieri complexiones
necesse est hoc modo: sit enim A, sit B, sit C; aut enim A de B
praedicabitur, et B de C, aut certe A et de B praedicabitur et de
C, vel iisdem ipsis A et B C terminus videbitur esse subiectus.
Sit enim A bonum, sit B iustum, sit C virtus, aut enim A, id est
bonum erit in omni B, id est iusto, et dicetur, omne iustum bonum
est, et item B iustum in omni C, id est virtute, et dicetur,
omnis virtus iusta est. Et erunt huiusmodi propositiones: omne
iustum bonum est, et omnis virtus iusta est, aut A, id est bonum,
de B, quod iustum est, et de C, quod virtus est, praedicabitur,
ut sit omne iustum bonum est, omnis virtus bona est, aut certe A
bonum, B iusto, et C virtuti subiacebit, ut dicatur, omne bonum
iustum est, et  omne bonum virtus est. In hac enim
complexione B et C de solo A termino praedicantur. Vbi vero A de
omni B termino, et B item praedicatur de omni C. Hanc figuram
voco primam quae diffinitur sic: Prima figura est in qua is qui
subiectus est de alio praedicatur. Namque B, quod A termino
subiectum est, ad C item terminum praedicatur. Extremitates vero
dico huius figurae quod praedicatur et quod subiectum est, id est
A C. Namque A praedicatur de B termino, C vero terminus B
termino subiacet. Medium autem illud voco quod alii subiacet, et
de alio praedicatur, id est B. Nam B terminus A termino subiacet,
de C vero termino praedicatur. Maior vero extremitas est, quae
prima praedicatur, id est A. Namque idem A de B termino
praedicatur. Minor vero quae medio termino 
subiicitur, id est C, namque C terminus medio termino, id est B,
subiectus est; de eo enim B medius terminus dicitur. Maior vero
terminus A vocatus est, id est qui praedicatur, quoniam omne
praedicatum ab eo de quo praedicatur maius est. Et in
conclusione, sicut in prima propositione, semper A terminus
praedicatur, A enim bonum praedicatur de B iusto, et dicitur,
omne iustum bonum est, B vero medius terminus praedicatur de C,
et dicitur, omnis virtus iusta est. Ex his igitur concluditur in
syllogismo, omnis virtus bonum est, et A bonum nominabitur de C
virtute, atque ideo maior A nobis extremitas appellatur. Id vero
meminisse debemus, quod ea quae paria sunt retorqueri possunt, et
ad se invicem praedicari, et sicut id quod praedicatur in eo
quod subiectum est, omni est, ita rursus conversum quod fuerit
subiectum, in eo quod antea praedicabatur omni erit. Nam si F et
G duo termini ita sibi sint aequales, ut neuter neutro maior sit,
cum praedicaveris F de omni G, erit F terminus in omni G
termino. Si vero convertas et praedices G terminum de F termino,
erit iterum G terminus in omni F termino. Sit enim F risibile, G
homo. Ergo si praedices F risibile, et G hominem subiicias, F
risibile in omni G invenitur. Omnis enim homo risibilis est. Si
vero praedices G hominem ad F risibile, G homo in omni F risibile
reperitur. Omne enim risibile homo est. Quid autem termini sint,
vel quid praedicatio, aut subiectio, priori de propositionibus
libro satis dictum est. Sed ne forte erremus  quod
videtur universalis affirmatio conversa. Nam de hoc quoque
superius dictum est. Modo vero hoc solum monstrare volumus, quod
quae sunt in toto paria sola convertantur. Hoc tamen prodest ad
ostensionem syllogismorum quae fit in circulo, quam in Analyticis
diximus. Ac de prima Syllogismorum Categoricorum figura
expeditum est. Secunda vero figura est quoties A terminus de
utrisque B et C terminis praedicatur hoc modo: Si enim dicas A
bonum de omni B iusto, ut sit hoc modo propositio, omne iustum
bonum est, et inde A bonum de omni C virtute, ut dicas, omnis
virtus bonum est, solum A de utrisque B et C terminis
praedicasti, et erit haec secunda figura. Medius autem terminus
in hac figura erit qui de utrisque praedicatur, id est A.
Extremitates  vero ea quae subiecta sunt, id est B et
C. Maior vero extremitas est de qua primo A terminus appellatur,
id est B iustum; vel si ad C primo praedicabitur, C terminus
maior extremitas invenitur. Idcirco quod ea extremitas de qua
medius terminus primo praedicatur, in conclusione ipsa quoque
praedicabitur, ut posterius demonstrandum est. Minor vero
extremitas erit, ad quod medius terminus posterius praedicabitur.
Tertia vero figura est, quoties A et B termini de uno C
praedicantur. Si quis enim praedicet A, id est bonum, de C, id
est virtute, ut sit huiusmodi propositio, omnis virtus bonum est;
item B praedicetur de C, ut sit, omnis virtus iustum est,
tertiam figuram facit. In hac vero figura medius terminus erit
qui utrisque subiectus est, id est C. Namque  de C
termino A et B termini praedicantur. Maior vero extremitas est
quae primo praedicatur, id est A; minor vero quae postea, id est
B; vel si quem libuerit B prius, A posterius praedicare secundum
priorem posterioremque praedicationem, maior minorve extremitas
invenietur, et hic quoque maior extremitas in conclusionibus,
sicut in superioribus aliis figuris, de minore praedicatur.
Expeditis igitur tribus syllogismorum figuris, dicendum est quia
perfectus syllogismus est cui ad integram probatamque
conclusionem ex superius sumptis et propositis nihil deest. Sed
modo atque ordine facta conclusio nihil dehabens, per ea quae
antea proposuit terminatur. Imperfectus vero syllogismus est cui
nihil aeque ad perfectionem deest, verumtamen in his quae in
propositionibus sumpta sunt aliqua desunt, cur ita
esse videtur. Sed et hae diffinitiones omnes posterius liquebunt.
Nunc autem unde hae figurae nascantur breviter explicandum est.
Quoniam unde nascuntur, in eadem iterum resolvuntur. Sed secunda
et tertia figura de prima figura nasci et procreari videntur. Sit
enim A terminus in omni B termino, et de omni eo praedicetur, B
vero terminus de omni C termino praedicatur. Haec, ut dictum est,
prima syllogismorum figura est. Si quis igitur maiorem
extremitatem propositionemque convertat, et quod fuerat antea
praedicatum faciat esse subiectum, secundam faciet figuram. Nam
quemadmodum A terminus praedicatur de B termino, ita B de C. Si
ergo convertatur, et fiat  ut B terminus de A termino
praedicetur, invenitur B terminus qui antea medius fuerat, et A
termino subiectus, de C vero termino praedicatur ad utrosque
terminos praedicativus. Age enim quoniam A bonum de B iusto
praedicabatur, B vero iustum de C virtute praedicabatur, erat
propositio: omne iustum bonum est, omnis virtus iusta est,
manente propositione quae est, omnis virtus iusta est, prima
propositio, id est omne iustum bonum est, contravertatur, et
fiat, omne bonum iustum est. Inveniuntur igitur propositiones
sic, omne bonum iustum est, omnis virtus iusta est, et iustum, id
est B de A et C terminis praedicabitur. Conversa igitur maiore
prioris figurae extremitate, secunda syllogismorum figura
procreatur. Tertia vero figura nascitur, minori propositione
conversa.  Nam si A bonum praedicatur de B iusto, ut
dicatur, omne iustum bonum est, B vero iustum praedicatur de C
virtute, ut dicatur, omnis virtus iusta est, si, priore
propositione manente, id est, omne iustum bonum est, secunda quae
est, omnis virtus iusta est, convertatur, et fiat, omne iustum
virtus est, invenietur omnes propositiones sic: omne iustum bonum
est, omne iustum virtus est, et de B iusto A et C termini
praedicantur, et fit tertiae figurae connexio. Conversis igitur
primis posterisque extremitatibus primae figurae, tertia vel
secunda figura nascuntur. At vero unaquaeque harum trium
figurarum habet sub se plures syllogismorum modos, ut modi sub
figuris ita sint ut sunt species sub suis generibus. Habet enim
prima figura sub se, Aristotele  auctore, modos
quatuor; sed Theophrastus vel Eudemus super hos quatuor quinque
alios modos addunt, Aristotele dante principium in secundo
priorum Analyticorum volumine, quod melius postmodum
explicabitur. Secunda vero figura habet sub se quatuor modos;
tertia vero, auctore Aristotele, sex; addunt etiam alii unum,
sicut ipse Porphyrius, superiores scilicet sequens. Et quoniam
(ut superiore libro dictum est) aliae propositiones affirmativae
sunt, aliae negativae, et earum aliae universales, aliae vero
particulares, secundum eas ipsas, propositiones syllogismorum
conclusionesque iunguntur. Namque primae figurae primus modus est
qui fit ex duabus universalibus affirmativis, universalem
colligens affirmativam. Si enim A terminus fuerit in omni B
termino,  et si B terminus de omni C termino fuerit
praedicatus, A terminus de omni C termino praedicabitur. Namque A
bonum si praedicetur de omni B iusto, ut sit, omne iustum bonum
est, B vero iustum, si de C praedicetur virtute, ut sit, omnis
virtus iustum est, necessario concluditur extremitatibus ad se
invicem praedicatis, id est A et C, ut sit omnis virtus bonum
est. Sunt igitur huiusmodi propositiones atque conclusio? Si A in
omni B fuerit, et B in omni C fuerit, A terminus de omni C
praedicabitur, id est, omne iustum bonum est, omnis virtus iusta
est; et conclusio, omnis igitur virtus bonum est, et hic primae
figurae primus modus est. Secundus vero modus primae figurae est,
quoties ex prima universali negativa et  secunda
universali affirmativa conclusio universali negatione colligitur.
Si enim sit A malum, B bonum, C iustum, A terminus de nullo B
termino praedicabitur. Nullum enim bonum malum est, B vero
terminus de omni C termino praedicabitur; omne enim iustum bonum
est. Quare colligitur, nullum iustum malum est, ut est hoc modo:
Si A terminus de nullo B termino praedicatur, B vero terminus de
omni C fuerit praedicatus, A terminus de nullo C praedicabitur,
ut est, nullum bonum malum est, omne iustum bonum est; nullum
igitur iustum malum est. Tertius vero modus primae figurae est,
quoties ex universali affirmativa, et particulari affirmativa,
particularis affirmativa colligitur. Nam si A virtus de omni B,
id est bono, praedicetur, et B bonum de quodam C, id 
est iusto, fuerit praedicatum particulariter, erit quoque
conclusio particularis, hoc modo, ut A virtus de quodam C iusto
particulariter praedicetur. Si igitur fuerit A terminus in omni
B, et B terminus in aliquo C particulariter, erit A terminus in
aliquo C particulariter, ut sit:
Omne bonum virtus est.
Quoddam iustum bonum est.
Quoddam igitur iustum virtus est.
Quartus modus primae figurae est talis, quoties ex universali
negatione et particulari affirmatione particularis negativa
colligitur. Nam si A terminus de nullo B termino praedicetur, B
vero terminus de quodam C termino praedicetur, A terminus de
quodam C termino non praedicabitur, quod monstrat 
subiecta descriptio. Nam sunt huiusmodi propositiones:
Nullum bonum malum est.
Quoddam iustum bonum est.
Quoddam igitur iustum malum non est.
Hos ergo quatuor in prima figura modos in Analyticis suis
Aristoteles posuit. Caeteros vero quinque modos Theophrastus et
Eudemus addiderunt, quibus Porphyrius, gravissimae vir
auctoritatis, visus est consensis e, qui sunt huiusmodi. Nam
quoniam particularis affirmativa sibi ipsi convertitur, quisquis
ostenderit in conclusione A terminum de quodam C termino
particulariter praedicari, in eadem ipsa conclusione monstravit
quod C terminus de A termino rursus particulariter praedicetur.
Nam si sibi particularis  propositio in conclusione
convertitur, si A terminus in quodam C termino fuerit, C terminus
de quodam A termino praedicabitur. Item quisquis universalem
negativam in conclusione probaverit, necesse est eum ipsius
quoque conversionem in eadem conclusione probasse. Vniversalis
enim negatio semper sibi convertitur. Nam si quis probavit quod A
terminus de nullo C termino praedicetur, non est dubium quin in
hac conclusione illud quoque probatum sit, quod C terminus de
nullo A termino praedicetur. Semper enim, ut dictum est,
universalis negativa sibi ipsi convertitur. Vniversalis quoque
affirmativa duplici conclusione continetur; nam quisquis ostendit
A terminum de omni C termino praedicari,  illud
quoque ostendit quod C terminus de quodam A termino
particulariter praedicetur. Si quis enim probaverit animal de
omni homine praedicari, ita dicens, omnis homo animal est, illud
quoque necessario monstravit particulariter, quoniam quoddam
animal homo est. Ita semper universalis negatio, et universalis
affirmatio, vel particularis affirmativa dupliciter concluduntur.
Aliae enim sibi ipsis convertuntur, quae particularis est
particulariter, quae universalis universaliter. Alia vero, cum
ipsa universalis affirmativa sit, particulariter sibi ipsi
convertitur. Particularis autem negatio nunquam sibi ipsi
convertitur, atque ideo simplicem in se retinet conclusionem. Hoc
autem quod nuper diximus, in secundo priorum Analyticorum libro
ab Aristotele monstratur,  quod scilicet Theophrastus
et Eudemus principium capientes ad alios in prima figura
syllogismos adiiciendos animum adiecere, qui sunt huiusmodi qui
κατὰ ἀνάκλασις vocantur, id est per refractionem quamdam
conversionemque propositionis. Et est quintus modus ex duabus
universalibus affirmationibus, particularem colligens
affirmativam hoc modo: Si A fuerit in omni B, et B fuerit in omni
C, posset equidem concludi quod A terminus esset in omni C
termino. Sed quoniam ista universalis propositio, ut dictum est,
particulariter convertitur, praetermisso eo quod A terminus de
omni C termino praedicatur, conclusio esse dicitur quod C
terminus de quodam A termino praedicatur, quod hoc exemplo
monstrandum est. Si enim sint propositiones sic, omne iustum
 bonum est, omnis virtus iusta est, posset concludi
equidem quoniam omnis virtus bonum est. Sed quoniam ita
propositio sibi convertitur, ut sit, quoddam bonum virtus est
particulariter, particularis syllogismus conclusioque colligitur
ex duabus universalibus affirmativis. Eius vero forma talis est,
A terminus in omni B, B terminus in omni C, igitur C terminus in
quodam A, ut est:
Omne iustum bonum est.
Omnis virtus iusta est.
Quoddam bonum iustus est.
Per conversionem refractionemque dicitur, quoniam quod
universaliter colligebatur conversum, particulariter collectum
est. Sextus modus est primae figurae qui fit ex universali
negativa et universali affirmativa  universalem
conclusionem per conversionem colligens. Nam si A terminus in
nullo B fuerit, B vero terminus in omni C termino fuerit, posset
equidem colligi quoniam A terminus in nullo C termino est; sed
quoniam universalis negativa convertitur, dicimus quoniam C
terminus in nullo A termino est, ut sit hoc modo:
Nullum bonum malum est,
Omne iustum bonum est, posset colligi:
Nullum iustum malum est; sed ex his per conversionem colligimus:
Nullum malum iustum est.
Septimus modus primae figurae est, qui ex universali affirmativa
et particulari affirmativa per conversionem 
particularem colligit affirmativam. Si enim fuerit A terminus in
omni B, et B terminus de quodam C termino praedicetur, potest A
terminus de quodam C termino praedicari. Sed quoniam particularis
affirmatio sibi ipsi convertitur, per conversionem fit
conclusio, et dicitur C terminus de quodam A termino praedicari,
ut sit sic: omne bonum virtus est, quoddam iustum bonum est.
Posset equidem concludi, quoniam quoddam iustum virtus est, sed
quia particularis affirmatio convertitur, dicimus quoniam quaedam
virtus iusta est. Octavus modus primae figurae est, quoties ex
universali affirmatione et universali negatione particulariter
colligitur. Si enim A terminus de omni B termino praedicatus
fuerit, B vero terminus de nullo C termino praedicetur, non
posset  colligi quoniam A terminus de nullo C termino
praedicatur. Cur autem non possit, in resolutoriis dictum est.
Sed quoniam universalis negativa sibi ipsa convertitur, potest
dici et converti, quoniam C terminus de nullo B termino
praedicatur, B vero terminus de quodam A termino dicitur, quoniam
universalis affirmativa particulariter sibi ipsa convertitur;
quare C terminus de quodam A termino non praedicabitur, ut sit
sic: omne bonum iustum est, nullum malum bonum est, non posset
colligi, quoniam nullum malum iustum est, sed convertitur sic:
Nullum bonum malum est.
Quoddam iustum bonum est.
Quoddam igitur iustum malum non est.
Nonus modus primae figurae est, qui ex particulari 
affirmativa et universali negativa particularem colligit
negativam per conversionem. Si enim A terminus de quodam B
termino, B vero terminus de nullo C termino praedicetur, non
potest quidem dici quoniam A terminus de quodam C termino non
praedicabitur. Cur autem non possit, hoc quoque in resolutoriis
diximus; sed quoniam universalis negatio converti potest, dicetur
quoniam C terminus de nullo B termino praedicatur, et B terminus
de quodam A praedicatur; C igitur terminus de quodam A non
praedicabitur ut sit sic:
Quoddam bonum iustum est.
Nullum malum bonum est.
Quoddam igitur iustum malum non est.
Expeditis, igitur novem primae figurae modis ad secundae [Col.
816D] figurae quatuor modos veniamus. Illud tantum constet, quod
quemadmodum in prima figura per novem supradictos modos et
affirmatio universalis, et negatio universalis, et affirmatio
particularis, et negatio particularis, in conclusione colligitur,
in secunda figura affirmativam neque generalem neque
particularem posse colligi, sed tantum vel particulariter, vel
universaliter solas colligi negativas. Est autem secundae figurae
primus modus hic, quoties ex universali negatione, et universali
affirmatione, universalis negativa colligitur. Si enim A
terminus de nullo B termino et de omni C termino praedicetur, B
terminus de nullo C termino praedicabitur. Sit enim A bonum, sit
B malum, C iustum. Si quis igitur sic dicat:
 Nullum malum bonum est.
Omne iustum bonum est, concludit:
Nullum iustum malum est.
Liquet igitur maiorem extremitatem de minore in conclusione
praedicari. Sed omnes secundae figurae syllogismi quamvis veri
sint, verum tamen ex seipsis non probatur, sed ex primae figurae
modis implentur. Namque si A terminus de nullo B termino
praedicetur, et in omni C termino sit, nondum probatum est
quoniam omnino B terminus de nullo C termino praedicetur. Sed si
quis ex isto secundae figurae primo modo primae figurae secundum
modum faciat, per conversionem totus syllogismus conclusioque
probata est. Si quis enim in hoc syllogismo qui est A terminus in
nullo B, et idem A terminus de omni C praedicetur, 
et A B propositionem convertat, ut faciat esse B A, nam omnis
universalis negativa convertitur; si quis igitur dicat quoniam A
terminus de nullo B termino praedicatur, et B igitur de nullo A
termino praedicabitur, sed A terminus de omni C termino
praedicabitur. Fit igitur primae figurae secundus modus ex
universali negativa et universali affirmativa universalem
colligens negativam, ut sit conclusio. De nullo igitur C termino
B praedicabitur. His igitur conversionibus omnis secundae et
tertiae figurae syllogismus conclusioque colligitur et probatur.
Atque ideo quoniam ex seipsis non sunt probati nisi ex
superioribus comprobentur, id est, primae figurae modis,
quicunque in secunda vel tertia figura inventus fuerit,
imperfectus vocatur syllogismus. Secundus  vero modus
secundae figurae est quoties ex universali affirmativa et
universali negativa commutatis ordinibus universalibus rursus
negativa concluditur. Si enim A terminus in omni B termino
fuerit, et de nullo C termino praedicetur, B terminus de nullo C
termino praedicabitur. Sit enim A bonum, B iustum, C malum. Si
quis igitur sic dicat:
Omne iustum bonum est,
Nullum malum bonum est,
concludit: Nullum igitur malum iustum est.
Sed haec complexio coniunctioque propositionum duplicem
conversionem habet. Ostenditur enim de secundo primae figurae
modo sic. Nam si A terminus in omni B termino est, et de nullo C
termino praedicatur, hic universalis negativa convertitur. Erit
igitur  ut C terminus de nullo A termino praedicetur.
Quod si ita est, erit huiusmodi syllogismus: C terminus de nullo
A termino praedicatur, A terminus in omni B termino est, C igitur
terminus de nullo B termino praedicabitur. Ecce una conversio
facta est propositionis negativae. Sed quoniam diximus concludi
non C in nullo B, sed B in nullo C termino, hic universalis
conclusio negativa convertitur: et sicut conclusum est C terminum
de nullo B termino praedicari, ita concluditur de nullo C
termino B terminum praedicari. Tertius modus secundae figurae
est, quoties ex universali negativa et particulari affirmativa
particularis negativa colligitur. Si enim A terminus de nullo B
termino praedicetur, et in quodam C  termino fuerit, B
terminus de quodam C termino non praedicabitur. Sit enim A
bonum, B malum, C iustum. Si quis igitur sic dicat:
Nullum malum bonum est.
Quoddam iustum bonum est, concludat necesse est:
Quoddam iustum malum non est.
Hic quoque syllogismus per conversionem hoc modo probatur. Nam si
A terminus de nullo B termino praedicatur, et B terminus de
nullo A termino praedicabitur. Sed A terminus de 
quodam C termino praedicatur. Redit igitur primae figurae modus
quartus, qui est ex universali negatione et particulari
affirmatione, particularem scilicet colligens negativam, ut in
hoc quoque syllogismo. Nam hic quoque particularem negativam
colligit, id est B terminum de quodam C termino non praedicari.
Quartus modus secundae figurae est, qui ex universali
affirmatione et particulari negatione particularem colligit
negativam. Nam si A terminus in omni B termino sit, et de quodam
C termino non praedicetur, B terminus de quodam C termino non
praedicabitur. Sit enim A bonum, B iustum, C malum. Si quis
igitur dicat:
Omne iustum bonum est.
Quoddam malum bonum non est, concludit:
Quoddam igitur malum iustum non est.
Haec vero complexio atque ordo propositionum per conversionem non
potest approbari. Generalis enim affirmativa sibi ipsi converti
non potest. Monstratur igitur iste syllogismus ex prima figura
non per conversionem, sed per impossibilitatem, quoniam si [Col.
818C] particularis conclusio negativa in hoc syllogismo non
concluditur, aliquod inconveniens impossibileque contingit. Sed
haec impossibilitas per primam figuram demonstrabitur. Dico enim
quoniam si A terminus de omni B termino praedicetur, et in aliquo
C termino non sit, talem colligi conclusionem, ut B terminus de
aliquo C termino non praedicetur. Nam si hoc falsum est, huic
contraiacens propositio vera erit. Particularibus autem negativis
universales affirmativae contraiacentes sunt, ut in superiore
libro docuimus. Si igitur hic particularis negatio non est
conclusio, erit generalis affirmatio. Sit enim affirmatio
generalis, et B terminus de omni C termino praedicetur; sed A
terminus de omni B termino praedicatur, B vero terminus de omni C
termino praedicari  dicitur; A igitur terminus de
omni C termino praedicatur, quod fieri non potest. Ita enim A C
propositionem posuimus prius, ut diceremus A terminum de quodam C
termino non praedicari. Hoc igitur ostensum est per primum modum
primae figurae. Quare in secunda figura omnis syllogismus
imperfectus est, et eius probatio aut per conversionem in primam
figuram reducitur, aut ex hypothetica dispositione per
impossibilitatem, et primam figuram aliter fieri non posse
monstratur, et alii quidem omnes per impossibile probantur, quod
paulo post demonstrabitur. Restat ut tertiae figurae modos atque
ordines explicemus. Sed antea quam id faciamus, illud prius
videndum est, quod in tertiae figurae modis  nunquam
conclusio colligitur universalis. Sed si vel negativae vel
affirmativae fuerint collectiones, particulares semper erunt,
nunquam etiam generales. Est autem tertiae figurae primus modus
hic, qui ex duabus universalibus affirmationibus particularem
colligit affirmationem. Nam si A et B termini de omni C termino
praedicentur, A terminus de quodam B termino praedicabitur per
conversionem. Nam si B terminus de omni C termino praedicatur, et
universalis affirmatio particulariter sibi convertitur, C
terminus de quodam B termino praedicatur. Quod si ita est, fit
tertius primae figurae modus, qui est ex universali et
particulari affirmativa, et colligit A terminum de quodam B
termino praedicari. Sit enim A iustum, B virtus, C bonum. Si quis
enim sic dicat:
 Omne bonum iustum est.
Omne bonum virtus est, fit conclusio:
Quaedam virtus iusta est.
Mutant alii terminos, et volunt facere secundum modum, ut sit A
virtus, B iustum, C bonum, ut sit talis syllogismus:
Omne bonum virtus est,
Omne bonum iustum est, et concludatur:
Quoddam iustum virtus est.
Sed hunc Aristoteles a superiore non dividit, et hos duos unum
modum putat, et idcirco nos septem tertiae figurae esse diximus
modos dubitantes; sed magis Aristoteles sequendus est, atque ideo
alium modum dicamus esse qui possit integre videri secundus.
Secundus vero modus tertiae figurae est, quoties  ex
universali negatione et universali affirmatione negatio
colligitur particularis. Si enim A terminus de nullo C termino, B
terminus vero de omni C termino praedicetur, A terminus de
quodam B termino non praedicabitur. Nam si A terminus de nullo C
termino praedicatur, B vero de omni C, et C terminus de quodam B
termino praedicabitur. Particulariter enim sibi universalis
affirmativa convertitur. Concluditur igitur in quarto primae
figurae modo, A terminum de quodam B termino non praedicari. Sit
enim A malum B iustum, C bonum. Si quis sic dicat:
Nullum bonum malum est,
Omne bonum iustum est, concludat necesse est:
Quoddam igitur iustum malum non est.
Ex quo considerandum est maiorem extremitatem  in
conclusione praedicari. Tertius modus tertiae figurae est,
quoties ex particulari et universali affirmativa particularis
affirmatio concluditur. Si enim A terminus de quodam C, et B
terminus de omni C termino praedicetur, concluditur A terminum de
quodam B termino praedicari per duplicem conversionem. Quoniam
enim B terminus de omni C termino praedicatur, et A terminus de
quodam C termino praedicatur, et particularis affirmativa semper
sibi ipsi convertitur, C terminus de quodam A termino
praedicabitur. Sunt igitur propositiones sic: B terminus de omni
C termino, C vero terminus de quodam A termino praedicatur; quod
si ita est, colligitur in primae figurae modo tertio B terminum
de quodam A  termino praedicari. Atque ita
particularis affirmativa convertitur, et A terminus de quodam B
termino praedicabitur, eruntque duplices conversiones, una
propositionis, alia conclusionis. Sit enim A iustum, B virtus, C
bonum. Si quis igitur sic dicat:
Quoddam bonum iustum est.
Omne bonum virtus est, concludat necesse est:
Quaedam virtus iusta est.
Quartus modus tertiae figurae est quoties universali affirmatione
et particulari affirmatione affirmatio particularis colligitur.
Nam si A terminus de omni C termino praedicetur, B vero terminus
in quodam C termino sit, concluditur A terminum de quodam B
termino praedicari per conversionem. Si enim B terminus de quodam
C termino praedicetur, et C terminus de quodam B
termino praedicatur, quoniam particularis affirmativa sibi ipsi
convertitur, et fit syllogismus in primae figurae tertio modo,
qui fit ex universali affirmativa et particulari affirmativa,
particularem colligens affirmativam, ut sit syllogismus hoc modo:
A terminus in omni C, et C terminus in quodam B. Igitur B
terminus in quodam B. Sit A virtus, B iustum, C bonum. Si quis
igitur sic dicat:
Omne bonum virtus est,
Quoddam bonum iustum est, concludet quoniam:
Quoddam iustum virtus est.
Quintus modus tertiae figurae est quoties ex particulari
negatione et universali affirmatione particularis colligitur
negativa. Sed hic modus per conversionem probari non potest, sed
per impossibilitatem, sicut  quartus secundae figurae
probatus est modus. Si enim A terminus de quodam C termino non
praedicetur, B vero terminus de omni C termino praedicetur, A
terminus de quodam B termino non praedicabitur; nam si non ita
est, erit illud verum, A terminum de omni B termino praedicari;
sed B terminus de omni C termino praedicatur, A igitur terminus
de omni C termino praedicabitur, quod fieri non potest. Prius
enim ita positus est A terminus, ut de quodam C termino non
praedicaretur. Quod si generalis affirmatio in conclusione
syllogismi non est, ut sit A terminus in omni B termino, erit
huic contraiacens particularis negatio, ut A terminus de quodam B
termino non praedicetur. Sit enim A, malum, B iustum, C bonum.
Si quis igitur sic dicat:
 Quoddam bonum malum non est,
Omne bonum iustum est, concludat necesse est:
Quoddam igitur iustum malum non est.
Sextus modus tertiae figurae est quoties ex universali negativa
et particulari affirmativa particularis negatio colligitur per
conversionem. Nam si A terminus in nullo C termino sit, B vero
terminus de quodam C termino praedicetur, fit conclusio A
terminum de quodam B termino non praedicari. Nam si A terminus de
nullo C termino praedicatur, B vero terminus de quodam C termino
praedicatur, et C terminus  de quodam B termino
praedicabitur, quoniam particularis affirmativa potest converti.
Fit igitur talis syllogismus, ut A terminus de nullo C termino
praedicetur, C terminus de quodam B termino praedicetur, et A
terminus de quodam B termino non praedicetur. Sit A malum, B
iustum, C bonum. Si quis igitur dicat:
Nullum bonum malum est,
Quoddam bonum iustum est, concludit:
Quoddam iustum malum non est.
His igitur expeditis, quid ipse syllogismus sit diffiniendum est.
Diffinitur autem sic: syllogismus est oratio in qua positis
quibusdam atque concessis, aliud quiddam quam sint ea quae posita
et concessa sunt, necessario contingit per ipsa quae concessa
sunt. Orationem diximus esse syllogismum idcirco quoniam omnis
diffinitio a generali trahitur, genus autem syllogismi est
oratio. Quod autem dictum, in qua positis quibusdam et concessis,
ita intelligendum est,  quasi sic dictum esset,
secundum quam positis et concessis; ut enim syllogismus fiat,
ante aliquid a proponente dicitur, quod audiens concedat; quod si
ille concesserit, concludit et perficit syllogismum, idcirco,
quia dubiae res per quaedam concessa et probata monstrantur,
conceditur autem aequaliter et affirmatio et negatio vora.
Caetera vero in syllogismi diffinitione talia sunt quae non
integre dispositos syllogismos a syllogismorum diffinitione
verorum discernant. Nam quod dictum est, in qua positis
quibusdam, sumptorum scilicet et propositionum multitudo
monstratur. Sunt enim qui putantur esse huiusmodi syllogismi, in
quibus tantum una propositio est et una conclusio. Qualis est
hic, vides, vivis igitur; homo es, animal igitur es, et alia
huiusmodi, quos scilicet veteres in syllogismis  non
acceperunt, syllogismus enim est aliquorum collectio. At vero
collectio non nisi plurimorum est, et quicunque unam posuit
propositionem, ille non colligit. Nullum igitur faciet
syllogismum. Debet enim syllogismus, ut angustissimus sit, duabus
propositionibus comprobari. Quod autem dictum est, aliud quiddam
necessario evenire quam sint ipsa quae concessa 
sunt, quoniam frequenter tales ab aliquibus fiunt syllogismi, ut
ea quae proposuerunt, ipsa etiam in conclusione concludant, ut
est hic; Si homo es, homo es; homo autem es, homo igitur es. Idem
enim conclusit quod ante proposuit. Atque ideo, ad istorum
discretionem, aliud quiddam contingere debere dictum est quam
sint ea quae concessa sunt, ut in superioribus omnibus
syllogismis quos in trium figurarum modis et demonstratione
posuimus. Tales vero syllogismi quales nunc dicti sunt
perridiculi sunt, quod id quod ante concessum est quasi dubium
quiddam in conclusione colligitur. Nam quod positum est,
necessario contingere, ad hoc pertinet, quoniam frequenter ad
inductionem verae quaedam propositiones sunt quarum conclusio
nullo modo vera est, ut si quis sic dicat: Qui musicam novit
musicus est, et concedatur; et qui arithmeticam arithmeticus est,
et qui medicinam medicus est, et qui bonum bonus est. Cum igitur
haec omnia concessa sunt, dicat, et qui malum, malus est, quod
quasi superioribus simile videtur, sed omni modo falsum est: boni
enim homines non aliter cavent, nisi  mala noverint.
Atque ideo propter eas conclusiones quae sunt per eas
propositiones quae per inductionem dicuntur, additum est
conclusiones in syllogismis necessarias contingere, id est ex
necessitate contingere. Est etiam alia expositio, sed in
Analyticis nostris iam dicta est. Illud vero quod dictum est, per
ipsa quae posita sunt, hoc propter eos dictum est qui tales
faciunt syllogismos, in quibus aut minus aliquid, aut plus, aut
aliud propositum est quam proponi debuerat. Fiunt enim huiusmodi
syllogismi. Si quis enim ita dicat: Socrates  homo
est, omnis homo animal est, et concludat, Socrates igitur
animatus est, minus proposuit, quod non dixit omne animal esse
animatum. Nunc si sic proposuisset, recte Socrates animatum esse
concluderet, ita dicendo: Socrates homo est, omnis homo animal
est, et omne animal animatum est, Socrates igitur animatus est.
Plus autem proponere hoc est, ut si quis sic dicat: Omnis homo
animal est, omne animal animatum est, sed et sol in Ariete est,
omnis igitur homo animatus est; hic vero superfluum est quod
solem in Ariete esse interposuit. Aliud autem quam necesse est
quidam proponunt hoc modo, ut si quis sic dicat: Omne homo animal
est, virtus autem bonum est, omnis igitur homo animatum est.
Nulla igitur harum propositionum ad rem pertinet quod concludere
cupiebat. Expedita igitur syllogismi diffinitione, ad priorum
modorum naturam resolutionemque veniamus, et prius omnes in
ordinem disponantur.

PRIMAE FIGVRAE MODI.

PRIMVS: Omne iustum bonum est. Omnis virtus iusta est. Omnis
igitur virtus bona est.
SECVNDVS: Nullum bonum malum est. Omne iustum bonum est. Nullum
igitur iustum malum est.
TERTIVS: Omne bonum virtus est. Quoddam iustum bonum est. Quoddam
igitur iustum virtus est.
QVARTVS: Nullum bonum malum est. Quoddam iustum bonum est.
Quoddam igitur iustum malum non est.
QVINTVS: Omne iustum bonum est. Omnis virtus iusta est. Quoddam
igitur bonum virtus est.
SEXTVS: Nullum bonum malum est. Omne iustum bonum est. Nullum
igitur malum iustum est.
SEPTIMVS: Omne bonum virtus est. Quoddam iustum bonum est.
Quaedam igitur virtus iusta est.
OCTAVVS: Omne bonum iustum est. Nullum malum bonum est. Quoddam
igitur iustum malum non est.
NONVS: Quoddam bonum iustum est. Nullum malum bonum est. Quoddam
igitur iustum malum non est.
SECVNDAE FIGVRAE MODI.

PRIMVS: Nullum malum bonum est. Omne iustum bonum est. Nullum
igitur iustum malum est.
SECVNDVS: Omne iustum bonum est. Nullum malum bonum est. Nullum
igitur malum iustum est.
TERTIVS: Nullum malum bonum est. Quoddam iustum bonum est.
Quoddam igitur iustum malum non est.
QVARTVS: Omne iustum bonum est. Quoddam malum bonum non est.
Quoddam igitur malum iustum non est.
TERTIAE FIGVRAE MODI.

PRIMVS: Omne bonum iustum est. Omne bonum virtus est. Quaedam
igitur virtus iusta est.
SECVNDVS: Omne bonum virtus est. Omne bonum iustum est. Quoddam
igitur iustum virtus est.
TERTIVS: Nullum bonum malum est. Omne bonum iustum est. Quoddam
igitur iustum malum non est.
QVARTVS: Quoddam bonum iustum est. Omne bonum virtus est. Quaedam
igitur virtus iusta est.
QVINTVS: Omne bonum virtus est. Quoddam bonum iustum est. Quoddam
igitur iustum virtus est.
SEXTVS: Quoddam bonum malum non est. Omne bonum iustum est.
Quoddam igitur iustum malum non est.
SEPTIMVS: Nullum bonum malum est. Quoddam bonum iustum est.
Quoddam igitur iustum malum non est.
Hi sunt igitur omnes trium figurarum modi quorum
primae figurae quatuor primae indemonstrabiles nominantur et
directi, id est sine aliqua conversione monstrati;
indemonstrabiles autem quoniam non per alios demonstrantur, et
perfecti dicuntur, quoniam per seipsos comprobantur. Et primi
quoniam positione et natura primi sunt, et in eos omnes caeteri
resolvuntur. Illi quoque quinque primae figurae modi imperfecti
et per conversionem sunt. Secundae vero figurae, vel tertiae,
omnes imperfecti sunt, quoniam per primos primae figurae modos
quatuor comprobantur,  namque in ipsos resolvuntur: ut
eos per conversionem resolvamus, et per impossibilitatem, ut duo
illi superius demonstrati sunt, consideremus igitur eorum
principia, quoniam unde nascuntur in idipsum resolvuntur. Quintus
igitur primae figurae modus de primae primo figurae modo
procreatur. Binis enim propositionibus prioribus manentibus,
conclusio primi modi particulariter conversa quintum efficit
syllogismum, quod in subiecta declaratur descriptione:
Omne iustum bonum est, eadem: Omne iustum bonum est.
Omnis virtus iusta est, eadem: Omnis virtus iusta est.
Omnis virtus bona est, versa: Quoddam bonum virtus est.
 Sextus vero primae figurae modus de secundo primae
figurae modo capit principium. Manentibus enim duabus prioribus
propositionibus secundi modi, universali  conclusione
universaliter conversa, sextus nascitur syllogismus, ut subiecta
docet descriptio:
 Nullum bonum malum est, eadem: Nullum bonum malum
est.
Omne iustum bonum est, eadem: Omne iustum bonum est.
Nullum iustum malum est, versa: Nullum malum iustum est.
 Septimus modus primae figurae de tertio primae
figurae nascitur modo. Manentibus enim binis propositionibus
 prioribus, particulari affirmativa in conclusione
conversa, septimi modi collocatio procreatur.
 Omne bonum virtus est, eadem: Omne bonum virtus est.
Quoddam iustum bonum est, eadem: Quoddam iustum bonum est.
Quoddam iustum virtus est, vertitur: Quaedam virtus iusta est.
Octavus vero et nonus primae figurae modus in quartum primae
figurae modum resolvuntur, non etiam initium sumunt. Octavus
resolvitur in quartum hoc modo: prima enim quarti in secundam
octavi universaliter  conversa, et prima propositione
octavi nodi particulariter in secundam quarti modi conversa,
eadem conclusio colligitur, id est negatio particularis.
Nullum bonum malum est, negatio universalis.
Quoddam iustum bonum est, particularis affirmatio.
Vniversaliter conversa, Omne bonum iustum est.
Vniversaliter conversa, Nullum malum bonum est.
Quoddam iustum malum non est, eadem conclusio:
Quoddam iustum malum non est.
 Nonus vero modus in quartum modum resolvitur sic,
prima quarti in secundam noni propositionem universaliter
convertatur, et secunda quarti particulariter  in
primam noni, et eadem conclusio maneat negatio particularis.
Nullum bonum malum est, universalis negativa.
Quoddam iustum bonum est, particularis affirmativa.
Particulariter conversa, Quoddam bonum iustum est.
Vniversaliter conversa, Nullum malum bonum est.
Quoddam iustum malum non est, eadem conclusio:
Quoddam iustum malum non est.
 Resolutis igitur quinque primae figurae modis in
quatuor superioribus, secundae figurae quatuor modos in prioris
figurae modos quatuor resolvamus, quorum tres per conversionem
probantur. Quartus vero  per solam impossibilitatem.
At vero primus et secundae figurae secundus modus in secundum
prioris figurae modum resolvuntur, et resolvitur primus sic.
Conversa enim prima universali negatione universaliter, et
manente secunda universali affirmatione, eadem conclusio
utrorumque nascitur.

PRIMVS SECVNDAE.

Nullum bonum malum est, conversa: Nullum malum bonum est.
Omne iustum bonum est, eadem: Omne iustum bonum est.
Nullum iustum malum est, eadem: Nullum iustum malum est.
 Secundae figurae secundus modus in primae figurae
secundum modum resolvitur sic: conversa secunda propositione, et
secunda prima manente, universaliter fit conversa conclusio.
Nullum bonum malum est, conversa: Nullum malum bonum est.
Omne iustum bonum est, manet: Omne iustum bonum est.
Nullum iustum malum est, conversa: Nullum malum iustum est.
 Tertius vero secundae figurae modus, de quarto primae
figurae procreatur. Vt enim universalis negatio in primam
propositionem universaliter convertatur, et secundae
propositiones maneant, idem syllogismi terminus propositioque
colligitur hoc modo:
Nullum bonum malum est, conversa: Nullum malum bonum est.
Quoddam iustum bonum est, similis: Quoddam iustum bonum est.
Quoddam iustum malum non est, eadem: Quoddam iustum malum non
est.
 Quartus modus secundae figurae quoniam iam primo, cum
factus est per conversionem, in superioris primae figurae modum
retorqueri non poterat, sed per impossibile demonstratum est, hic
quoque per impossibile ad superiores reducitur modos, et quoniam
omnes secundae figurae modi per impossibile monstrantur, idcirco
nos quoque inchoantes a quarto omnes per impossibile resolvamus.
Nam quartus secundae figurae modus in primum primae figurae
resolvitur per impossiblitatem, tertius in secundum, secundus in
tertium, primus in quartum, quod hoc modo liquebit. Si quis ergo
duas istas concesserit propositiones, id est, omne bonum virtus
est, et quoddam iustum virtus non est, necesse est quoque
conclusionem concedat quae est, quoddam igitur iustum bonum non
est. Nam si haec falsa est, erit ei contraiacens vera quae est,
omne iustum bonum est, sed illam concessit quae est prima quarti
modi, id est, omne bonum virtus est. Ex his igitur concludat,
omne igitur iustum virtus est. Sed prius concessit quarti, modi
secundam propositionem, quae est, quoddam iustum virtus non est.
Nunc vero concedit, omne iustum virtus est, duas sibi
contraiacentes simul conclusurus est, quod fieri non potest. Hoc
autem idcirco evenit, quia conclusio quarti modi in primi modi
secundam propositionem conversa est; quod si secunda
propositio primi modi in quarti conclusione non colligitur,
quarti conclusio, id est particularis negatio, permanebit. Sed ne
forte nos conturbet quod alios terminos in resolvendo modo
posuimus, quam superius in disponendo; non enim modo in terminis
laboramus, sed in figuris et modis et complexionibus construendis
atque resolvendis operam consumimus. Eodem modo et caeteri
secundae figurae in primos quatuor resolvuntur.
Omne bonum virtus est, eadem: Omne bonum virtus est.
Quoddam iustum virtus non est, eadem: Omne iustum bonum est.
Quoddam igitur iustum bonum non est, eadem: Omne igitur iustum
virtus est.
 Tertius secundae figurae modus secundo primae figurae
modo sic resolvitur: si quis duas primas tertii modi
concesserit, particularem quoque negationem concludet, quae est,
quoddam igitur iustum bonum non est. Nam si haec falsa est, vera
erit contraiacens, quae est, omne iustum bonum est. Sed etiam
illa concessa est, quae est, nullum bonum malum est. Ex his ergo
colligitur, nullum igitur iustum malum est. Sed prius concessa
erat, quoddam iustum malum est, nunc vero nullum iustum malum
est, duas sibi contraiacentes, uno tempore concedit, quod fieri
non potest. Sublata igitur universali conclusione, quae est, omne
iustum bonum est, remanebit particularis negatio, quae est,
quoddam iustum bonum non est.
Nullum bonum malum est, concessae: Nullum bonum malum est.
Quoddam iustum malum est, contraiac.: Omne iustum bonum est.
Quoddam igitur iustum bonum non est, permut. contraiac.: Nullum
ergo iustum malum est.
 Secundus secundae figurae in tertio primae figurae
modo sic resolvitur: si quis duas secundae figurae propositiones
concesserit, conclusionem quoque concedit, quae est, igitur
iustum bonum est. Nam si haec falsa est, erit vera contraiacens
ei particularis affirmatio, quoddam iustum bonum est. Sed idem
concessit illam quae est, omne bonum virtus est, concludat
necesse est, quoddam iustum virtus est, qui iam ante concesserat
secundam secundi modi quae est, nullum iustum virtus est, duas
contraiacentes uno tempore concedit, quod fieri non potest.
Omne bonum virtus est, concessae: Omne bonum virtus est.
Nullum iustum virtus est, contraiacen.: Quoddam iustum virtus
est.
Nullum iustum bonum est, permut. contraiacen.: Quoddam iustum
bonum est.
 Primus item secundae figurae in quartum primae
figurae sic resolvitur: qui concedit duas primi modi
propositiones, concedat necesse est et conclusionem. Nam si illa
falsa est, erit vera contraiacens ei particularis affirmativa
quae est, quiddam iustum bonum est. Sed idem concessit illam quae
est, nullum bonum malum est, concludat necesse est, quoddam
igitur iustum malum non est, qui ante concesserat illam quae est,
omne iustum malum est. Vno tempore duas contraiacentes concedit,
quod fieri non potest. Sublata igitur particulari affirmatione
quae est, quoddam iustum bonum est, remanet illa quae est, nullum
iustum bonum est.
Nullum bonum malum est, similes: Nullum bonum malum est.
Omne iustum malum est, contraiacen.: Quoddam igitur iust. malum
non est.
Nullum iustum bonum est, permut. contraiacen.: Quoddam iustum
bonum est.
 Sequitur ut tertiae figurae modos ad primos quatuor
reducamus, quorum quinque per conversionem et per
impossibilitatem ad primos quatuor resolvuntur, unus vero solus,
id est quintus, per solam impossibilitatem in priora resolvitur.
Primus tertiae modus figurae in tertium primae figurae hoc modo
resolvitur: Si enim prima propositio tertii modi primae figurae
maneat, et secunda propositio particularis tertii modi primae
figurae universaliter convertatur, et sit secunda propositio
primi modi tertiae figurae, eadem conclusio colligitur, id est
affirmatio particularis.
Omne bonum iustum est, manet: Omne bonum iustum est.
Quaedam virtus bona est, conversa: Omne bonum virtus est.
Quaedam virtus iusta est, manet: Quaedam virtus iusta est.
 Vel certe sic, quia superius talem syllogismum
diximus terminis commutatis, quem Aristoteles dissimilem non
putat.
Omne bonum virtus est, similes: Omne bonum virtus est.
Quoddam iustum bonum est, conversa: Omne bonum iustum est.
Quoddam iustum virtus est, manet: Quoddam iustum virtus est.
 Secundus modus tertiae figurae in quartum modum
primae figurae hoc modo resolvitur. Si enim primae propositiones
secundi tertiae figurae modi, et quarti modi primae figurae
maneant, quarti vero modi primae figurae secunda propositio
universaliter convertatur, et secunda sit propositio secundi modi
tertiae figurae, eadem conclusio procreatur.
Nullum bonum malum est, manet: Nullum bonum malum est.
Quoddam iustum bonum est, versa universaliter: Omne bonum iustum
est.
Quoddam iustum malum non est, manet: Quidam iustum malum non est.
 Tertius modus tertiae figurae in tertium modum primae
figurae resolvitur. Si enim propositio prima tertii primae
figurae modi, et secunda propositio tertii modi tertiae figurae
maneat, et secunda propositio tertii modi primae figurae
particularis particulariter convertatur, et sit prima tertii modi
tertiae figurae, conversa particulariter conclusio nascitur.
Omne bonum virtus est, Omne bonum virtus est.
Quoddam iustum bonum est, Quoddam bonum iustum est.
Quoddam iustum virtus est, versa partic.: Quaedam virtus iusta
est.
 Quartus modus tertiae figurae in tertium modum primae
figurae resolvitur: si enim utrorumque primae maneant
propositiones, et secundae particulares particulariter
convertantur, eaedem conclusiones nascuntur.
Omne bonum virtus est, manet: Omne bonum virtus est.
Quoddam iustum bonum est, vertitur: Quoddam bonum iustum est.
Quoddam iustum virtus est, manet: Quoddam iustum virtus est.
Reliquus sextus syllogismus tertiae figurae de primae figurae
quarto modo procreatur; manentibus enim primis eorum
propositionibus, atque secundis particulariter immutatis
particulis, in utroque manebit conclusio.
Nullum bonum malum est, eadem: Nullum bonum malum est.
Quoddam iustum bonum est, mutata: Quoddam bonum iustum est.
Quoddam iustum malum non est, manet: Quoddam iustum malum non
est.
 Quintus autem qui restat, sicut ante per impossibile
probatur, ita etiam nunc per impossibilitatem resolvitur. Sed
quemadmodum unus fuerit resolutus, eodem ordine omnes resolvendi
sunt. Resolvitur autem sextus tertiae figurae modus in tertium
primae figurae modum. Quintus autem tertiae figurae modus
resolvitur in primum primae figurae. Quartus tertiae figurae
modus resolvitur in quartum primae figurae modum. Tertius tertiae
figurae modus resolvitur in secundum primae figurae modum.
Secundus tertiae figurae modus resolvitur in primum primae
figurae modum. Primi tertiae figurae modi resolvuntur in secundos
primae figurae modos.  Resolvitur autem per
impossibilitatem sextus tertiae figurae modus in primae figurae
modum tertium hoc modo: si quis igitur duas propositiones sexti
modi tertiae figurae concesserit, concedat etiam necesse est
conclusionem quae est, quoddam iustum malum non est. Nam si haec
falsa est, erit vera contraiacens ei primae figurae tertii modi
prima propositio quae est, omne iustum malum est. Sed etiam
concessit propositionem secundam, quae est, quoddam bonum iustum
est. Ex his igitur concedat necesse est, quoddam bonum malum est,
quia ante concesserat primam propositionem sexti modi tertiae
figurae quae est, nullum bonum malum est. Vno tempore duas sibi
contraiacentes concedit, quod fieri non posse descriptio
declarat.
Nullum bonum malum est, contraiacen.: Quoddam bonum malum est.
Quoddam bonum iustum est, concessae: Quoddam bonum iustum est.
Quoddam iustum malum non est, permut. contraiac.: Omne iustum
malum est.
 Hoc modo omnes caeteri modi tertiae figurae in primos
modos primae figurae referuntur, quod subiecta descriptio
declarat, in qua prior quintus, qui per conversionem resolvi non
potuit, per impossibilitatem resolutus est.
Quoddam bonum malum non est, contraiacen.: Omne bonum malum est.
Omne bonum iustum est, concessae in utrisque.: Omne bonum iustum
est.
Quoddam iustum malum non est, permut. contraiac.: Omne iustum
malum est.
Omne bonum virtus est, contraiacen.: Nullum bonum virtus est.
Quoddam bonum iustum est, concessae in utrisque: Quoddam bonum
iustum est.
Quoddam iustum virtus est, permut. contraiac.: Nullum iustum
virtus est.
Quoddam bonum iustum est, contraiacen.: Nullum bonum iustum est.
Omne bonum virtus est, concessae in utrisque.: Omne bonum virtus
est.
Quaedam virtus iust. est, permut. contraiac.: Nulla virtus iusta
est.
 In resolutione modi secundi tertiae figurae in primum
modum primae figurae, haec impossibilitas evenit, quod duas
contrarias uno tempore concedit, quod fieri nequit. Nunquam enim
duae contrariae uno tempore simul verae invenientur.
Nullum bonum malum est, contrar.: Nullum bonum iustum est.
Omne bonum iustum est, concessae in utrisque: Omne bonum iustum
est.
Quoddam iustum malum non est, permut. contraiac.: Omne iustum
malum est.
Et in sequenti quoque syllogismo duas concedit, quod impossibile
est.
Omne bonum iustum est, contrariae: Nullum bonum iustum est.
Omne bonum virtus est, concessae in utrisque. Omne bonum virtus
est.
Quaedam virtus iusta est permut. contraiac.: Nulla virtus iusta
est.
 Nec nos illud turbet, quod in quibusdam contraria
propositio et conclusio invenitur, in quibusdam vero
contraiacens. Namque aequaliter peccavit tam qui utrasque
contrarias concesserit, quam si utrasque contraiacentes. Nam quo
modo contraiacentes uno tempore verae esse non possunt unquam,
sic etiam contrariae.
Omne bonum virtus est, contrariae. Nullum bonum virtus est.
Omne bonum iustum est, concessae in utrisque. Omne bonum iustum
est.
Quoddam iustum virtus est, permut contraiac.: Nullum iustum
virtus est.
 Haec de Categoricorum Syllogismorum introductione,
Aristotelem plurimum sequens, et aliqua de Theophrasto et
Porphyrio mutuatus, quantum parcitas introducendi permisit,
expressi. Si qua vero desint in Analyticis nostris calcatius
exprimemus. Nunc vero quantum ad solam Categoricorum
Syllogismorum formam spectabat, perfectum hic nobis est, et ad
cumulum introductionis elaboratum. Nec hoc nos perturbet, si quae
hic propositiones et conclusiones falsae sunt, quandoquidem non
veritates rerum, sed connexiones syllogismorum figuras et modos
suscepimus disserendos. Nam his cognitis, si quos ad perfectum
studium logicae disciplinae disputationis subtilitas traxerit,
prius de ambiguis disputationibus discant, post ab his veritas in
rebus mendaciumque meditabitur.
