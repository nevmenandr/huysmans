


        PROOEMIUM.
Anxie te quidem diuque sustinui, ut de ea quae in conventu mota est quaestione 
loqueremur. Sed quoniam et tu, quominus venires, occupatione distractus
---------------------------------------------------------
es, et ego in crastinum constitutis negotiis implicabor, mando litteris 
quae coram loquenda servaveram. Meministi enim, cum in concilio legeretur 
epistola, recitatum Eutychianos ex duabus naturis Christum
---------------------------------------------------------
consistere confiteri, in duabus negare; Catholicos vero utrique dicto fidem 
praebere; nam et ex duabus eum naturis consistere, et in duabus apud verae 
fidei sectatores aequaliter credi. Cujus dicti novitate percussus, harum 
conjunctionum, quae ex duabus naturis vel in duabus consisterent, differentias 
inquirebam, multum scilicet referre ratus, nec puto inerti negligentia 
praetereundum, quod episcopus scriptor epistolae, tanquam valde necessarium, 
praeterire noluisset. Hic omnes, apertam esse differentiam, nec quidquam 
in eo esse caliginis, inconditum confusumque strepere; nec ullus in tanto 
tumultu, qui leviter attingeret quaestionem, nedum qui expediret, inventus 
est. Assederam ego ab eo quem maxime intueri cupiebam, longius, atque adeo, 
si situm sedentium recorderis, aversus pluribusque
---------------------------------------------------------
oppositis, ne si aegerrime quidem cuperem, vultum nutumque ejus aspicere 
poteram, ex quo mihi aliqua ejus darentur signa judicii. Atque ego quidem 
nihil caeteris amplius afferebam, imo vero aliquid
---------------------------------------------------------
etiam minus; nam de re proposita, aeque nihil cum caeteris sentiebam: minus 
vero quam caeteri afferebam, falsae scilicet scientiae praesumptionem. 
Tuli aegerrime, fateor, compressusque indoctorum grege conticui, metuens 
ne jure viderer insanus, si sanus inter furiosos haberi contenderem. Meditabar 
igitur dehinc omnes animo quaestiones, nec deglutiebam quod acceperam, 
sed frequentis consilii iteratione ruminabam. Tandem igitur patuere pulsanti 
animo fores, et veritas inventa quaerenti, omnes nebulas Eutychiani reclusit 
erroris. Unde mihi maxime subiit admirari, quaenam haec indoctorum hominum 
esset audacia, qui inscientiae vitium praesumptionis atque impudentiae 
nube conantur obducere, cum non modo saepe id quod proponitur ignorent, 
verum in hujusmodi contentionibus ne id quidem
---------------------------------------------------------
quod ipsi loquuntur intelligant: quasi deterior fiat inscientiae causa 
dum tegitur. Sed ab illis ad te transeo, cui hoc, quantulumcunque est, 
examinandum prius perpendendumque transmitto. Quod si recte se
---------------------------------------------------------
habere pronuntiaveris, peto ut mei nominis hoc quoque inseras chartis; 
sin vero vel minuendum aliquid, vel addendum, vel aliqua mutatione variandum 
est, id quoque postulo remitti meis exemplaribus, ita ut a te revertatur 
transcribendum, quae ubi ad calcem ducta constiterint, tum demum ejus cujus 
soleo judicio censenda transmittam. Sed quoniam semel res a collocutione 
transfertur ad stylum, prius extremi sibique contrarii Nestorii atque Eutychis 
submoveantur errores; post vero, adjuvante Deo, Christianae medietatem 
fidei temperabo. Quoniam vero in tota quaestione contrariarum sibimet haereseon 
de personis atque naturis dubitatur, haec primitus definienda sunt et propriis 
differentiis segreganda.



        CAPUT I. Natura quid sit.


---------------------------------------------------------

Natura igitur aut de solis corporibus dici potest, aut de solis substantiis, 
id est corporeis atque incorporeis, aut de omnibus rebus quae quocunque 
modo esse dicuntur. Cum igitur tribus modis natura dici possit, tribus 
modis sine dubio definienda est. Nam si de omnibus rebus naturam dici placet, 
talis definitio dabitur quae res omnes quae sunt possit includere. Erit 
ergo hujusmodi: Natura, est earum rerum quae, cum sint, quoquomodo intellectu 
capi possunt. In hac igitur definitione et accidentia et substantiae definiuntur; 
haec enim omnia intellectu capi possunt. Additum vero est quoquomodo, quoniam 
Deus et materia integro perfectoque intellectu intelligi non possunt, sed, 
aliquo tamen modo, caeterarum
---------------------------------------------------------
rerum privatione capiuntur. Idcirco vero adjunximus, quae cum sint, quoniam 
etiam ipsum nihil significat aliquid, sed non naturam. Neque enim quod 
sit aliquid, sed potius non esse significat: omnis vero natura est; et 
si de omnibus quidem rebus naturam dici placet, haec sit naturae definitio, 
quam superius posuimus; sin vero de solis substantiis natura dicitur, quoniam 
substantiae omnes aut corporeae sunt aut incorporeae, dabimus definitionem 
naturae substantias significantis hujusmodi: Natura est vel quod facere, 
vel quod pati possit: pati quidem ac facere, ut omnia corporea atque corporeorum 
anima; haec enim in corpore et a corpore, et facit et patitur; facere vero 
tantum, ut Deus caeteraque divina. Habes igitur definitionem ejus quoque 
significationis
---------------------------------------------------------
naturae, quae tantum substantiis applicatur.
---------------------------------------------------------
Qua in re substantiae quoque est reddita definitio: nam si nomen naturae 
substantiam monstrat, cum naturam descripsimus, substantiae quoque est 
assignata descriptio. Quod si naturae nomen, relictis incorporeis substantiis, 
ad corporales usque, ut corporeae tantum substantiae naturam habere videantur, 
sicut Aristoteles caeterique ejusmodi et multimodae philosophiae sectatores 
putant, definiemus eam ut hi etiam qui naturam non nisi in corporibus esse 
posuerunt. Est autem ejus definitio hoc modo: Natura est motus principium, 
secundum se, non per accidens. Quod motus principium dixi, hoc est, quoniam 
corpus omne habet proprium motum, ut ignis sursum, terra deorsum. Item, 
quod per se principium motus naturam esse proposui et non per accidens,
---------------------------------------------------------
tale est, quoniam lectum quoque ligneum deorsum ferri necesse est, sed 
non deorsum per accidens fertur. Idcirco enim quia lignum est, quod est 
terra, pondere et gravitate deducitur; non enim quia lectus est, deorsum 
cadit, sed quia terra est, id est quia terrae contigit ut lectus esset. 
Unde fit ut lignum naturaliter esse dicamus, lectum vero artificialiter. 
Est etiam alia significatio naturae, per quam diversam dicimus esse naturam 
auri atque argenti, in hoc proprietatem rerum monstrare cupientes: quae 
significatio naturae definietur hoc modo: Natura est unamquamque rem informans 
specifica differentia. Cum igitur tot modis vel dicatur vel definiatur 
natura, tam Catholici quam Nestorius, secundum ultimam definitionem, duas 
in Christo naturas esse constituunt, neque enim easdem in Deum atque
---------------------------------------------------------
hominem differentias convenire.



        CAPUT II. Persona quid sit.
Sed de persona maxime dubitari potest, quaenam ei definitio aptari possit. 
Si enim omnis habet natura personam, indissolubilis nodus est, quaenam 
inter naturam personamque possit esse discretio; aut si non aequatur persona 
naturae, sed infra terminum spatiumque naturae persona subsistit, difficile 
dictu est ad quas usque naturas persona perveniat, id est quas naturas 
conveniat habere personam, quas a personae vocabulo segregari; nam illud 
quidem manifestum est, personam subjectam esse naturae, nec praeter naturam 
personam posse praedicari.
---------------------------------------------------------
Investiganda igitur sunt haec inquirentibus hoc
---------------------------------------------------------
modo: quoniam praeter naturam non potest esse persona, quoniam quae naturae 
dicuntur, aliae substantiae sunt, aliae accidentes, et videmus personam 
in accidentibus non posse constitui; quis enim dicat ullam albedinis, vel 
nigredinis, vel magnitudinis esse personam? relinquitur ergo ut personam 
in substantiis dici conveniat. Sed substantiarum aliae sunt corporeae, 
aliae incorporeae; corporearum vero aliae sunt viventes, aliae minime. 
Viventium aliae sunt sensibiles, aliae minime; sensibilium aliae rationales, 
aliae irrationales; rationalium vero alia immutabilis atque impassibilis 
per naturam, ut Deus; alia per creationem mutabilis atque passibilis, nisi 
impassibilis gratia substantiae ad impassibilitatis firmitudinem permutetur, 
ut angelorum atque animae rationalis.
---------------------------------------------------------
Ex quibus omnibus, neque in non viventibus corporibus personam dici posse 
manifestum est, nullus enim lapidis ullam dicit esse personam; neque rursus 
eorum viventium quae sensu carent, neque enim ulla persona est arboris; 
neque vero ejus quae intellectu ac ratione deseritur, nulla est enim persona 
equi vel bovis, caeterorumque animalium, quae muta ac sine ratione vitam 
solis sensibus degunt. At hominis dicimus esse personam, dicimus Dei, dicimus 
angeli. Rursus substantiarum aliae sunt universales, aliae particulares. 
Universales sunt quae de singulis praedicantur, ut homo, animal, lapis, 
lignum caeteraque hujusmodi quae vel genera vel species sunt: nam et homo 
de singulis hominibus, et animal de singulis animalibus, lapisque ac lignum 
de singulis
---------------------------------------------------------
lapidibus ac lignis dicuntur. Particularia vero sunt quae de aliis minime 
praedicantur, ut Cicero, Plato, lapis hic unde haec Achillis statua facta 
est; lignum hoc unde haec mensa composita est. Sed in his omnibus nusquam 
in universalibus persona dici potest, sed in singularibus tantum atque 
in individuis: animalis enim vel generalis hominis nulla persona est, sed 
vel Ciceronis vel Platonis vel singulorum individuorum personae singulae 
nuncupantur.



        CAPUT III. Differentia naturae et personae.
Quocirca si persona in solis substantiis est, atque in his rationalibus, 
substantiaque omnis natura est, nec in universalibus, sed in individuis 
constat, reperta personae est igitur definitio: Persona est naturae
---------------------------------------------------------
rationalis individua substantia. Sed nos hac definitione eam quam Graeci 
ὑπόστασιν dicunt terminavimus. Nomen enim personae videtur aliunde traductum; 
ex his scilicet personis quae in comoediis tragoediisque eos quorum interest 
homines repraesentabant. Persona vero dicta est a personando, circumflexa 
penultima. Quod si acuatur antepenultima, aperte a sono dicta videbitur. 
Idcirco autem a sono, quia in concavitate ipsa major necesse est volvatur 
sonus. Graeci quoque has personas πρόσωπα vocant, ab eo quod ponantur in 
facie atque ante oculos obtegant vultum, παρὰ τοῦ πρὸς τοὺς ὦπας τίθεσθαι. 
Sed quoniam, personis inductis, histriones, individuos homines, quorum 
intererat, in tragoedia vel comoedia ut dictum
---------------------------------------------------------
est, repraesentabant: id est, Hecubam, vel Medeam, vel Simonem, vel Chremetem; 
idcirco caeteros quoque homines, quorum certa pro sui forma esset agnitio, 
et Latini personam, et Graeci πρόσωπα nuncupaverunt. Longe vero illi signatius 
naturae rationalis individuam subsistentiam ὑποστάσεως nomine vocaverunt; 
nos vero, per inopiam significantium vocum, translatitiam retinuimus nuncupationem, 
eamque quam illi ὑπόστασιν dicunt, personam vocantes. Sed peritior Graecia 
sermonum, ὑπόστασιν vocat individuam subsistentiam; atque, ut Graeca utar 
oratione, in rebus quae a Graecis agitatae Latina interpretatione translatae 
sunt, Αἱ οὐσίαι ἐν μὲν τοῖς καθ' ὅλου εἶναι δύνανται, ἐν δὲ τοῖς κατὰ μέρος 
μόνοις ὑφίστανται· id est, Essentiae in universalibus
---------------------------------------------------------
quidem esse possunt, in solis vero individuis et particularibus substant. 
Intellectus enim universalium rerum ex particularibus sumptus est. Quocirca 
cum ipsae subsistentiae in universalibus quidem sint, in particularibus 
vero capiant substantiam, jure subsistentias particulariter substantes 
ὑποστάσεις appellaverunt. Neque enim pensius subtiliusque intuenti idem 
videbitur esse subsistentia quod substantia; nam quod Graeci οὐσίωσιν vel 
οὐσιῶσθαι dicunt, id nos subsistentiam vel subsistere appellamus; quod 
vero illi ὑπόστασιν vel ὑφίστασθαι, id nos substantiam vel substare interpretamur. 
Subsistit enim, quod ipsum accidentibus, ut possit esse, non indiget; substat 
autem id quod aliis accidentibus subjectum quoddam, ut esse valeant, subministrat; 
sub illis enim
---------------------------------------------------------
stat, dum subjectum est accidentibus. Itaque genera vel species subsistunt 
tantum, neque enim accidentia generibus speciebusve contingunt. Individua 
vero, non modo subsistunt, verum etiam substant: nam neque ipsa indigent 
accidentibus, ut sint; informata enim sunt jam propriis et specificis differentiis 
et accidentibus, ut esse possint ministrant, dum sunt scilicet subjecta. 
Quocirca εἶναι atque οὐσιῶσθαι, esse atque subsistere; ὑφίστασθαι vero, 
substare intelligitur. Neque enim verborum inops Graecia est, ut Marcus 
Tullius alludit; sed essentiam, subsistentiam, substantiam, personam totidem 
nominibus reddit: essentiam quidem οὐσίαν, subsistentiam vero οὐσίωσιν, 
substantiam ὑπόστασιν, personam πρόσωπον appellans. Ideo autem ὑποστάσεις 
Graeci individuas
---------------------------------------------------------
substantias vocaverunt, quoniam caeteris subsunt, et quibusdam quasi accidentibus 
suppositae subjectaeque sunt; atque idcirco nos quoque eas substantias 
nuncupamus, quasi suppositas, quas illi ὑποστάσεις cumque etiam πρόσωπα 
nuncupent easdem substantias, possumus nos quoque nuncupare personas. Idem 
est igitur οὐσίαν esse quod essentiam, idem οὐσίωσιν quod subsistentiam, 
idem ὑπόστασιν quod substantiam, idem est πρόσωπον quod personam. Quare 
autem de irrationabilibus animalibus Graecus ὑπόστασιν non dicat, sicut 
nos de eisdem nomen substantiae praedicamus, haec ratio est, quoniam nomen 
hoc melioribus applicatum est, ut aliqua, id quod est excellentius, tametsi 
non descriptione naturae
---------------------------------------------------------
et secundum id quod subsistere, ὑφίστασθαι, atque substare est; at certe 
ὑποστάσεως vel substantiae vocabulis discerneretur. Est igitur et hominis 
quidem essentia, id est οὐσία, et subsistentia, id est οὐσίωσις, et ὑπόστασις, 
id est substantia, et πρόσωπον, id est persona: οὐσία quidem atque essentia, 
quoniam est; οὐσίωσις vero atque subsistentia, quoniam in nullo subjecto 
est; ὑπόστασις vero atque substantia, quoniam subest caeteris, quae subsistentiae 
non sunt, id est οὐσιώσεις· est πρόσωπον atque persona, quoniam est rationabile 
individuum. Deus quoque et οὐσία est et essentia; est enim, et maxime ipse 
est, a quo omnium esse proficiscitur. Est οὐσίωσις, id est subsistentia; 
subsistit enim nullo indigens, et ὑφίστασθαι, substat enim. Unde etiam
---------------------------------------------------------
dicimus unam esse οὐσίαν vel οὐσίωσιν, id est essentiam vel subsistentiam 
deitatis; sed tres ὑποστάσεις, id est tres substantias. Et quidem, secundum 
hunc modum, dixere unam Trinitatis essentiam, tres substantias, tresque 
personas. Nisi enim tres in Deo substantias ecclesiasticus loquendi usus 
excluderet, videretur idcirco de Deo dici substantia, non quod ipse caeteris 
rebus quasi subjectum supponeretur, sed quod idem omnibus uti praeesset, 
ita etiam quasi principium subesset rebus, dum eis omnibus οὐσίῶσθαι, vel 
subsistere subministrat.



        CAPUT IV. Contra Nestorium, unam esse personam.
Sed haec omnia idcirco sint dicta, ut differentiam naturae atque personae, 
id est οὐσίας atque ὑποστάσεως
---------------------------------------------------------
monstraremus: quo vero nomine unumquodque oporteat appellari, ecclesiasticae 
sit locutionis arbitrium. Hoc interim constet, quod inter naturam personamque 
differre praediximus, quoniam Natura est cujuslibet substantiae specificata 
proprietas; Persona vero, rationabilis naturae individua substantia. Hanc 
in Christo Nestorius duplicem esse constituit, eo scilicet traductus errore, 
quod putaverit in omnibus naturis posse dici personam. Hoc enim praesumpto, 
quoniam in Christo duplicem naturam esse censebat, duplicem quoque personam 
esse confessus est. Qua in re eum falsum esse, cum definitio superius dicta 
convincat; tum haec argumentatio evidenter ejus declarabit errorem. Si 
enim non est Christi una persona, duasque naturas esse manifestum est, 
hominis
---------------------------------------------------------
scilicet atque Dei (nec tam insipiens quisquam, ut utramlibet earum ratione 
sejungat), consequitur ut duae videantur esse personae: est enim persona, 
ut dictum est, naturae rationabilis individua subsistentia. Quae est igitur 
facta hominis Deique conjunctio? Num ita quasi cum duo corpora sibimet 
apponuntur, ut tantum locis juncta sint, et nihil in alterum ex alterius 
qualitate perveniat? quem conjunctionis modum Graeci κατὰ παράθεσιν vocant. 
Sed si ita humanitas divinitati conjuncta est, nihil horum ex utrisque 
confectum est, ac per hoc nihil est Christus. At si, duabus personis manentibus, 
ea conjunctio, qualem superius diximus, facta est naturarum, unum ex duobus 
effici nihil potuit; omnino enim ex duabus
---------------------------------------------------------
personis nihil unquam fieri potest. Nihil igitur unum secundum Nestorium 
Christus est, ac per hoc omnino nihil: quod enim non est unum, nec esse 
omnino potest; esse enim atque unum convertitur, et quodcunque est, unum 
est; etiam ea quae ex pluribus conjunguntur, ut acervus, chorus, unum tamen 
sunt. Sed esse Christum manifeste et veraciter confitemur: unum igitur 
esse dicimus Christum. Quod si ita est, unam quoque Christi sine dubitatione 
personam esse necesse est: nam si duae personae essent, unus esse non posset; 
duos vero esse dicere Christos, nihil est aliud, nisi praecipitatae mentis 
insania: cur enim omnino duos audeat Christos vocare, hominem unum, alium 
Deum? vel cur eum qui Deus est Christum vocat, si eum quoque
---------------------------------------------------------
qui homo est Christum est appellaturus, cum nihil simile, nihil habeant 
ex copulatione conjunctum? Cur simili nomine diversissimis abutatur naturis, 
cum si Christum definire cogitur, utrisque (ut ipse dicit) Christis, non 
possit unam definitionis adhibere substantiam? Si enim Dei atque hominis 
diversa substantia est, unumque in utrisque Christi nomen, nec diversarum 
conjunctio substantiarum, unam creditur fecisse personam, aequivocum nomen 
est Christi, et nulla potest definitione concludi. Quibus autem unquam 
Scripturis nomen Christi geminatur? Quid vero novi, per adventum Salvatoris, 
effectum est? nam catholicis et fidei veritas et raritas miraculi constat. 
Quam enim magnum est, quamque novum, quod semel nec ullo alio saeculo possit 
evenire, ut ejus, qui
---------------------------------------------------------
solus est natura Deus, cum humana, quae ab eo erat diversissima, conveniret; 
atque ita, ex distantibus naturis, una fieret copulatione persona. Secundum 
Nestorii vero sententiam, quid contigit novi? Servant, inquit, proprias 
humanitas divinitasque personas. Quando enim non fuit divinitatis propria 
humanitatisque persona? quando vero non erit? vel quid amplius in Jesu 
generatione contigit, quam in cujuslibet alterius, si, discretis utrisque 
personis, discretae etiam fuere naturae? Ita enim, personis manentibus, 
illic nulla naturarum potuit esse conjunctio, ut in quolibet homine, cujus 
cum propria persona subsistat, nulla est ei, excellentissimae substantiae, 
conjuncta divinitas. Esto vero, Deum ipsum Christi appellatione cur vocet, 
cur vero non elementa quoque
---------------------------------------------------------
ipsa simili audeat appellare vocabulo, per quae Deus mira quaedam quotidianis 
motibus operatur? An quia irrationabiles substantiae non possunt habere 
personam, quae Christi vocabulum excipere possit? Nonne in sanctis hominibus 
ac pietate conspicuis apertus Divinitatis actus cognoscitur? Nihil enim 
intererit cur non sanctos quoque viros eadem appellatione dignetur, si, 
in assumptione humanitatis, non est una in conjunctione persona. Sed dicat 
forsitan, illos quoque Christos vocari: fateor, sed ad imaginem veri Christi. 
Quod si nulla ex homine atque Deo una persona conjuncta est, omnes ita 
veros Christos arbitrabimur, ut hunc qui ex Virgine genitus creditur: nulla 
quippe in hoc adunata persona est, ex Dei atque
---------------------------------------------------------
hominis copulatione; sicut nec in eis qui Dei Spiritu de venturo Christo 
praedicebant, propter quod etiam ipsi quoque appellati sunt Christi. Jam 
vero sequitur, ut personis manentibus nullo modo a divinitate humanitas 
credatur assumpta: omnino enim disjuncta sunt, quae aeque personis naturisque 
separantur; prorsus, inquam, disjuncta sunt; nec magis inter se homines 
bovesque disjuncti, quam divinitas in Christo humanitasque discreta est, 
si permansere personae. Homines quippe ac boves una animalis communitate 
junguntur: est enim illis secundum genus communis substantia, eademque 
in universalitatis collectione natura. Deo vero atque homini quid non erit 
diversa ratione disjunctum, si, sub diversitate naturae, personarum quoque 
credatur mansisse discretio?
---------------------------------------------------------
Non est igitur salvatum humanum genus, nulla in nos salus Christi generatione 
processit, tot prophetarum Scripturae populum illusere credentem; omnis 
Veteris Testamenti spernatur auctoritas, per quam salus mundo Christi generatione 
promittitur. Non autem provenisse manifestum est, si eadem in persona est 
quae in natura diversitas: eumdem quippe salvum fecit, quem creditur assumpsisse; 
nulla vero intelligi potest assumptio, si manet aeque naturae personaeque 
discretio. Igitur qui assumi manente persona non potuit, jure non videbitur 
per Christi generationem potuisse salvari. Non est igitur, per generationem 
Christi, hominum salvata natura; quod credi nefas est. Sed quanquam permultae 
sint quae hunc sensum impugnare valeant atque perfringere,
---------------------------------------------------------
de argumentorum tamen copia haec interim libasse sufficiat.



        CAPUT V. Contra Eutychen, corpus Christi ex Maria vere assumptum.
Transeundum quippe est ad Eutychen, qui cum a veterum orbitis esset evagatus, 
in contrarium cucurrit errorem; asserens, tantum abesse ut in Christo gemina 
persona credatur, ut ne naturam quidem in eo duplicem oporteat confiteri; 
ita quippe esse assumptum hominem, ut ea sit adunatio facta cum Deo, ut 
natura humana non manserit. Hujus error ex eodem quo Nestorii fonte prolabitur: 
nam sicut Nestorius arbitratur non posse
---------------------------------------------------------
esse naturam duplicem, quin persona fieret duplex, atque ideo, cum in Christo 
naturam duplicem confiteretur, duplicem credidit esse personam, ita quoque 
Eutyches non putavit naturam duplicem esse sine duplicatione personae; 
et cum non confiteretur duplicem esse personam, arbitratus est consequens 
esse ut una videretur esse natura. Itaque Nestorius recte tenens duplicem 
in Christo esse naturam, sacrilege confitetur duas esse naturas, Eutyches 
vero recte credens unam esse personam, impie credit unam quoque esse naturam. 
Qui convictus evidentia rerum, quandoquidem manifestum est aliam naturam 
esse hominis, aliam Dei, ait duas se confiteri in Christo naturas ante 
adunationem, unam vero post adunationem.
---------------------------------------------------------
Quae sententia non aperte quod vult eloquitur. Ut tamen ejus dementiam 
perscrutemur, adunatio haec aut tempore generationis facta est, aut tempore 
resurrectionis. Sed si tempore generationis facta est, videtur putare et 
ante generationem fuisse humanam carnem, non a Maria sumptam, sed aliquo 
modo alio praeparatam; Mariam vero Virginem appositam, ex qua caro nasceretur 
quae ab ea sumpta non esset; illam vero carnem, quae ante fuerit, esse 
divisam atque a divinitatis substantia separatam; cum ex Virgine natus 
est, adunatam esse Deo, ut una videretur facta esse natura. Vel si haec 
ejus sententia non est, illa esse poterit dicentis, duas ante adunationem, 
unam post adunationem, si adunatio generatione perfecta est, ut corpus 
quidem a Maria sumpserit,
---------------------------------------------------------
sed, antequam sumeret, diversam deitatis humanitatisque fuisse naturam: 
sumptam vero unam factam, atque in divinitatis cessisse substantiam. Quod 
si hanc adunationem non putat generatione, sed resurrectione factam, rursus 
id duobus fieri arbitrabitur modis: aut enim genito Christo et non assumente 
de Maria corpus, aut assumpta ab eadem carne, usque dum resurgeret, duas 
quidem fuisse naturas, post resurrectionem unam factam: de quibus illud 
disjunctum nascitur, quod interrogabimus hoc modo: Natus ex Maria Christus 
aut ab ea carnem humanam traxit, aut minime. Si non confitetur ex ea traxisse, 
dicat quo homine indutus advenerit; utrumne eo qui deciderat praevaricatione 
peccati, an alio? Si eo de cujus semine ductus est homo, quem
---------------------------------------------------------
vestita divinitas est? Nam si ex semine Abrahae atque David et postremo 
Mariae, non fuit caro illa qua natus est, ostendat ex cujus hominis sit 
carne derivatus: quoniam, post primum hominem, caro omnis humana ex humana 
carne deducitur. Sed si quem dixerit hominem, a quo generatio sumpta sit 
Salvatoris, praeter Mariam Virginem, et ipse errore confunditur, et ascribere 
mendacii notam summae Divinitati, illusus ipse, videbitur; quando quod 
Abrahae atque David promittitur in sanctis divinationibus, ut ex eorum 
semine toti mundo salus oriatur, aliis distribuit: cum praesertim si humana 
caro sumpta est, non ab alio sumi potuerit nisi unde etiam procreabatur. 
Si igitur a Maria non est sumptum corpus humanum, sed a quolibet alio, 
per Mariam tamen est
---------------------------------------------------------
procreatum, quod fuerat praevaricatione corruptum, superius dicto repellitur 
argumento. Quod si non eo homine Christus indutus est qui pro peccati poena 
sustinuerat mortem, illud eveniet, ex nullius hominis semine talem potuisse 
nasci, qui fuerit sine originalis poena peccati. Ex nullo igitur talis 
sumpta est caro, unde fit ut noviter videatur esse formata. Sed haec aut 
ita hominum visa est oculis, ut humanum putaretur corpus, quod revera non 
esset humanum, quippe quod nulli originali subjaceret poenae; aut nova 
quaedam vera, nec poenae peccati subjacens originalis ad tempus hominis 
natura formata est. Si verum hominis corpus non fuit, aperte arguitur mentita 
divinitas, quae ostenderet hominibus corpus, quod cum verum
---------------------------------------------------------
non esset, tum fallerentur hi qui verum esse arbitrarentur. At si nova 
veraque non ex homine sumpta caro formata est, quo tanta tragoedia generationis? 
ubi ambitus passionis? Ego quippe, ne in homine quidem, non stulte fieri 
puto, quod inutiliter factum est. Ad quam vero utilitatem facta procreabitur 
tanta humilitas Divinitatis, si homo, qui periit, generatione ac passione 
Christi salvatus non est, quoniam negatur assumptus? Rursus igitur, sicut 
ab eodem Nestorii fonte Eutychis error principium sumpsit, ita ad eumdem 
finem relabitur, ut secundum Eutychen quoque non sit salvatum genus humanum: 
quoniam non is qui aeger esset, et salvatione curaque egeret, assumptus 
est. Traxisse autem hanc sententiam videtur, si tamen hujus erroris fuit, 
ut crederet non
---------------------------------------------------------
fuisse corpus Christi vere ex homine, sed extra atque a Deo in coelo formatum; 
quoniam cum eo in coelum creditur ascendisse, quod exemplum continet tale, 
non ascendit in coelum, nisi qui de coelo descendit.



        CAPUT VI. Quod nec divinitas in humanitatem, nec humanitas in divinitatem 
translata est, nec utraque permixta.
Sed satis de ea parte dictum videtur, si corpus quod Christus excepit, 
ex Maria non credatur assumptum. Si vero assumptum est ex Maria neque permansit 
perfecta humana divinaque natura, id tribus effici potuit modis: aut enim 
divinitas in humanitatem translata est, aut humanitas in divinitatem, aut 
utraeque in se ita temperatae sunt atque commixtae, ut
---------------------------------------------------------
neutra substantia propriam formam teneret. Sed si divinitas in humanitatem 
translata est, factum est, quod credi nefas est, ut in humanitatem, non 
immutabili substantia permanente, divinitas verteretur; et quod passibile 
atque mutabile naturaliter existeret, id immutabile permaneret: quod vero 
immutabile atque impassibile naturaliter creditur, id in rem mutabilem 
verteretur. Hoc igitur fieri nulla ratione contingit; sed humana forsitan 
natura in deitatem videatur esse conversa. Hoc vero qui fieri potest, si 
divinitas in generatione Christi et humanam animam suscepit et corpus? 
Non enim omnis res in rem omnem verti ac transmutari potest: nam cum substantiarum 
aliae sint corporeae, aliae incorporeae, neque corporea in incorpoream, 
neque incorporea in eam
---------------------------------------------------------
quae corpus est, mutari potest. Nec vero incorporea in se invicem formas 
proprias mutant: sola enim mutari transformarique in se possunt, quae habent 
unius materiae commune subjectum; neque haec omnia, sed ea quae in se et 
facere et pati possunt. Id vero probatur hoc modo: neque enim potest aes 
in lapidem permutari, nec vero idem aes in herbam, nec quodlibet aliud 
corpus in quodlibet aliud transfigurari potest, nisi et eadem sit materia 
rerum in se transeuntium, et a se et facere et pati possint: ut cum vinum 
atque aqua miscentur, utraque sunt talia, quae actum sibi passionemque 
communicent. Potest enim aquae qualitas a vini qualitate aliquid pati, 
atque idcirco si multum quidem fuerit aquae, vini vero
---------------------------------------------------------
paululum, non dicuntur immista, sed alterum alterius qualitate corrumpitur. 
Si quis enim vinum fundat in mare, non mistum est mari vinum, sed in mare 
corruptum, idcirco quoniam qualitas aquae, multitudine sui corporis, nihil 
passa est a qualitate vini, sed potius in seipsam vini qualitatem propria 
multitudine commutavit. Si vero sint mediocres sibique aequales, vel paulo 
inaequales naturae, quae a se facere et pati possint, illae miscentur et 
mediocribus inter se qualitatibus temperantur. Atque haec quidem in corporibus, 
neque his omnibus, sed tantum quae a se (ut dictum est) et facere et pati 
possunt, communi atque eadem materia subjecta. Omne enim corpus quod in 
generatione et corruptione subsistit, communem videtur habere materiam; 
sed non omne ab omni, vel
---------------------------------------------------------
in omni, vel facere aliquid vel pati potest. Corporea vero in incorporea 
nulla ratione poterunt permutari, quoniam nulla communi materia subjecta 
participant, quae susceptis qualitatibus in alterutram permutetur: omnis 
enim natura incorporeae substantiae nullo materiae nititur fundamento; 
nullum vero corpus est, cui non sit materia subjecta. Quod cum ita sit, 
cumque ne ea quidem quae communem materiam naturaliter habent, in se transeant, 
nisi illis adsit potestas in se et a se faciendi et patiendi, multo magis 
in se non permutabuntur, quibus non modo communis materia non est, sed 
cum alia res materia fundamento nititur, ut corpus, alia omnino materiae 
subjecto non egeat, ut incorporeum. Non igitur fieri potest ut corpus in 
incorporalem speciem permutetur; nec vero
---------------------------------------------------------
fieri potest ut incorporalia in sese commistione aliqua permutentur. Quorum 
enim communis nulla materia est, nec in se verti ac permutari queunt. Nulla 
autem est incorporalibus materia rebus: non poterunt in se igitur invicem 
permutari. Sed anima et Deus incorporeae substantiae recte creduntur: non 
est igitur humana anima in divinitatem, a qua assumpta est, permutata. 
Quod si neque corpus, neque anima in divinitatem potuit verti, nullo modo 
fieri potuit ut humanitas converteretur in Deum. Multo minus vero credi 
potest ut utraque in sese confunderentur, quoniam neque incorporalitas 
transire ad corpus potest, neque rursus e converso corpus ad incorporalitatem: 
quandoquidem nulla his materia subjecta communis est, quae alterutris substantiarum
---------------------------------------------------------
qualitatibus permutetur. At hi ita aiunt: Ex duabus quidem naturis Christum 
consistere, in duabus vero minime. Hoc scilicet intendentes, quoniam quod 
ex duabus consistit ita unum fieri potest, ut illa ex quibus dicitur constare 
non maneant; veluti cum mel aquae confunditur, neutrum manet, sed alterum, 
alterius copulatione corruptum, quiddam tertium fecit: ita illud quidem 
quod ex melle atque aqua tertium fit, constare ex utrisque dicitur, in 
utrisque vero negatur; non enim poterit in utrisque constare, quando utrorumque 
natura non permanet. Ex utrisque enim constare potest, licet ea ex quibus 
conjungitur, alterutra qualitate corrupta sint. Ex utrisque vero hujusmodi 
constare non poterit, quoniam
---------------------------------------------------------
ea quae in se transfusa sunt, non manent, ac non sunt utraque quibus constare 
videatur, cum ex utrisque constent in se invicem qualitatum mutatione transfusis. 
Catholici vero utrumque rationabiliter confitentur; nam et ex utrisque 
naturis Christum et in utrisque consistere; sed id qua ratione dicatur, 
paulo posterius explicabo: nunc illud manifestum est convictam esse Eutychis 
sententiam eo nomine quod, cum tribus modis fieri possit ut ex duabus naturis 
una subsistat, ut aut divinitas in humanitatem translata sit, aut humanitas 
in divinitatem, aut utraque permista sint, nullum horum modum fieri potuisse 
superius dicta argumentatione declaratur.



        CAPUT VII. Christum in utrisque et ex utrisque naturis consistere.

---------------------------------------------------------
Restat ut, quemadmodum catholica fides dicat, et in utrisque naturis Christum 
et ex utrisque consistere, doceamus. Ex utrisque naturis aliquid consistere, 
duo significat: unum quidem, cum ita dicimus aliquid ex duabus naturis 
jungi, sicut ex melle atque aqua. Id autem est ut ex quolibet modo confusis, 
vel si una vertatur in alteram, vel si utraeque in se misceantur invicem, 
nullo tamen modo utraque permaneant: secundum hunc modum Eutyches ait ex 
utrisque naturis Christum consistere. Alter vero modus est ex utrisque 
consistendi, quod ita ex duabus junctum est, ut illa tamen, ex quibus junctum 
esse dicitur, maneant, nec in alterutra vertantur, ut cum dicimus coronam 
ex
---------------------------------------------------------
auro gemmisque compositam. Hic neque aurum in gemmas translatum est, neque 
in aurum gemma conversa, sed utraque permanent, nec formam propriam derelinquunt. 
Talia ergo, ex aliquibus constantia, in his constare dicimus, ex quibus 
consistere praedicantur: tunc enim possumus dicere coronam gemmis auroque 
consistere: sunt enim gemmae atque aurum, quibus corona consistat; nam 
in priore modo, non est mel atque aqua in quibus illud, quod ex utrisque 
jungitur, constet. Cum igitur utrasque manere naturas in Christo fides 
catholica confiteatur, perfectasque easdem persistere, nec alteram in alteram 
transmutari, jure dicit et in utrisque naturis Christum, et ex utrisque 
consistere: in utrisque quidem, quia manent utraeque; ex utrisque vero, 
quia utrarumque
---------------------------------------------------------
adunatione manentium una persona fit Christi. Non autem secundum eam significationem 
ex utrisque naturis Christum junctum esse fides catholica tenet, secundum 
quam Eutyches pronuntiat. Nam ille talem significationem conjunctionis 
ex utraque natura sumit, ut non confiteatur in utrisque consistere, neque 
utrasque manere: catholicus vero eam significationem ex utrisque consistendi 
sumit, quae illi sit proxima, eamque conservet, quae in utrisque consistere 
confitetur. Aequivocum igitur est, ex utrisque consistere, ac potius amphibolum 
et gemina significatione diversa designans: una quidem significatione, 
non manere substantias, ex quibus illud quod copulatum est dicatur esse 
conjunctum; alio
---------------------------------------------------------
modo significans ita ex utrisque conjunctum, ut utraque permaneant. Hoc 
igitur expedito aequivocationis atque ambiguitatis nodo, nihil est ultra 
quod possit opponi, quin id sit quod firma veraque fides catholica continet: 
Eumdem Christum hominem esse perfectum, eumdem Deum, eumdemque, qui homo 
sit perfectus atque Deus, unum esse Deum ac Dei Filium; nec quaternitatem 
trinitatis astrui, dum homo additur supra perfectum Deum, sed unam eamdemque 
personam numerum trinitatis explere: ut cum humanitas passa sit, Deus tamen 
passus esse dicatur; non quod ipsa deitas humanitas facta sit, sed quod 
a deitate fuerit assumpta. Item qui homo est, Dei Filius appellatur, non 
substantia divinitatis, sed humanitatis, quae tamen divinitati naturali 
unitate conjuncta
---------------------------------------------------------
est. Et cum haec ita intelligentia discernantur permisceanturque, tamen 
unus idemque et homo sit perfectus et Deus: Deus quidem, quod ipse sit 
ex Patris substantia genitus; homo vero, quod ex Maria sit Virgine procreatus. 
Itemque qui homo, Deus, eo quod a Deo fuerit assumptus; et qui Deus, homo, 
quoniam vestitus homine sit: cum in eadem persona aliud sit divinitas quae 
suscepit, aliud, quam suscepit, humanitas; idem tamen Deus atque homo est. 
Nam si hominem Christum intelligas, idem homo est atque Deus; quoniam homo 
ex natura, Deus assumptione. Si vero Deum intelligas, idem Deus est atque 
homo; quoniam natura Deus est, homo assumptione. Fitque in eo gemina natura 
geminaque substantia, quoniam homo Deus: unaque persona, quoniam idem
---------------------------------------------------------
homo atque Deus. Mediaque haec est inter duas haereses via, sicut virtutes 
quoque medium tenent. Omnis enim virtus in medio rerum decore locata consistit, 
siquidem vel ultra, vel infra, quam oportuerit, fiat, a virtute disceditur: 
medietatem igitur virtus tenet. Quocirca si quatuor haec neque ultra esse 
possunt, ut in Christo; aut duae naturae sint duaeque personae, ut Nestorius 
ait; aut una persona unaque natura, ut Eutyches ait; aut duae naturae, 
sed una persona, ut catholica fides credit; aut una natura duaeque personae. 
Cumque duas quidem naturas duasque personas in ea quae contra Nestorium 
dicta est responsione convicerimus, unam vero personam unamque naturam 
esse non posse, Eutyche proponente, monstraverimus, neque tam amens quisquam 
hucusque
---------------------------------------------------------
exstiterit, ut unam in eo naturam crederet, sed geminas esse personas; 
restat ut ea sit vera, quam fides catholica pronuntiat, geminam substantiam, 
sed unam esse personam. Quia vero paulo ante diximus Eutychen confiteri 
duas quidem in Christo ante adunationem naturas, unam vero post adunationem, 
cumque hunc errorem duplicem interpretaremur celare sententiam, ut haec 
adunatio aut generatione fieret, cum ex Maria corpus hominis minime sumeretur, 
aut sumpto quidem ex Maria per resurrectionem fieret adunatio, de utrisque 
quidem partibus idonee, ut arbitror, disputatum est. Nunc quaerendum est 
quomodo fieri potuerit ut duae naturae in unam substantiam miscerentur.



        CAPUT VIII. Quis fuerit status vitae Christi.


---------------------------------------------------------

Verumtamen est etiam nunc et alia quaestio quae ab his inferri potest, 
qui corpus humanum ex Maria sumptum esse non credunt, sed alias fuisse 
sequestratum, praeparatumque quod in adunatione ex Mariae utero gigni atque 
proferri videretur. Aiunt enim, si ex homine sumptum est corpus, homo vero 
omnis ex prima praevaricatione non solum peccato et morte tenebatur, verum 
etiam affectibus peccatorum erat implicitus; eaque illi fuit poena peccati, 
ut cum morte teneretur obstrictus, tamen esset reus etiam voluntate peccandi; 
cur in Christo neque peccatum fuit, neque voluntas ulla peccandi? Et omnino 
habet animadvertendam dubitationem talis quaestio. Si enim ex carne humana 
Christi corpus assumptum est, dubitari
---------------------------------------------------------
potest quaenam haec caro quae assumpta sit esse videatur: eum quippe salvavit 
quem etiam assumpsit. Sin vero talem hominem assumpsit qualis Adam fuit 
ante peccatum, integram videtur humanam assumpsisse naturam, sed tamen 
quae medicina penitus non egebat. Quomodo autem fieri potest ut talem assumpserit 
hominem qualis Adam fuit, cum in Adam potuerit esse peccandi voluntas atque 
affectio? unde factum est ut etiam praetergressis divinis praeceptis inobedientiae 
delictis teneretur astrictus. In Christo vero ne voluntas quidem ulla creditur 
fuisse peccandi: cum praesertim si tale corpus hominis assumpsit quale 
Adae ante peccatum fuit, non debuerit esse mortalis, quoniam Adam, si non 
peccasset, mortem nulla ratione sensisset. Cum igitur Christus non peccaverit,
---------------------------------------------------------
quaerendum est cur senserit mortem, si Adae corpus antequam peccaret assumpsit. 
Quod si talem statum suscepit hominis, qualis Adae post peccatum fuit, 
videtur etiam in Christo non defuisse necessitas ut et delictis subjiceretur 
et passionibus confunderetur, obductisque judicii regulis bonum a malo 
non sincera integritate discerneret, quoniam has omnes poenas Adam delicti 
praevaricatione suscepit. Contra quos respondendum est, tres intelligi 
hominum posse status. Unum quidem Adae ante delictum, in quo tametsi ab 
eo mors aberat, nec adhuc ullo se delicto polluerat, poterat tamen in eo 
voluntas esse peccandi; alter vero est, in quo mutari potuisset, si firmiter 
in Dei praeceptis manere voluisset: tunc enim addendum foret ut non modo 
non peccaret, aut peccare
---------------------------------------------------------
vellet, sed nec posset quidem aut peccare, aut velle delinquere. Tertius 
status est post delictum, in quo mors illum necessario secuta est, et peccatum 
ipsum voluntasque peccati. Quarum summitatum atque contrariorum haec loca 
sunt, is ille status qui
---------------------------------------------------------
praemium esset, si in praeceptis Dei Adam manere voluisset; et is qui poenae 
fuit, quoniam manere noluit: in illo enim nec mors esset, nec peccatum, 
nec voluntas ulla peccandi; in hoc vero, et mors et peccatum, et delinquendi 
omnis affectio, omniaque in perniciem prona, nec quidquam in se opis habentia, 
ut post lapsum posset assurgere. Ille vero medius status, in quo praesentia 
quidem mortis vel peccati aberat, potestas vero utriusque constabat, inter 
utrumque statum est collocatus. Ex his igitur tribus statibus Christus 
corporeae naturae suae singulas quodammodo indidit causas: nam quod mortale 
corpus assumpsit, ut mortem a genere humano fugaret, in eo statu ponendum 
est quod post Adae praevaricationem poenaliter inflictum est. Quod vero 
non fuit in eo voluntas
---------------------------------------------------------
ulla peccati, ex eo sumptum est statu, qui esse potuisset, nisi voluntatem 
insidiantis fraudibus applicasset. Restat igitur tertius status, id est 
medius: ille scilicet qui eo tempore fuit cum nec mors aderat, et adesse 
poterat delinquendi voluntas. In hoc igitur Adam talis fuit, ut manducaret 
ac biberet, ut accepta digereret, ut laberetur in somnum, et alia quae 
ei non defuerunt, humana quidem sed concessa, et quae nullam poenam mortis 
inferrent. Quae omnia habuisse Christum dubium non est: nam et manducavit 
et bibit et humani corporis officio functus est. Neque enim tanta indigentia 
in Adam fuisse credenda est, ut, nisi manducasset, vivere non potuisset; 
sed si ex omni quidem ligno escam sumeret, semper vivere potuisset, hisque 
non mori: idcirco Paradisi fructibus indigentiam explebat. Quam indigentiam 
fuisse
---------------------------------------------------------
in Christo nullus ignorat sed potestate, non necessitate. Et ipsa indigentia 
ante resurrectionem in eo fuit; post resurrectionem vero talis exstitit, 
ut ita illud corpus immutaretur humanum, sicut Adae, praeter praevaricationis 
vinculum, mutari potuisset; quodque nos ipse Dominus Jesus Christus votis 
docuit optare, ut fiat voluntas ejus sicut in coelo et in terra, ut adveniat 
ejus regnum et nos liberet a malo. Haec enim omnia illa beatissima humani 
generis fideliter credentium immutatio deprecatur.
Haec sunt quae ad te de fidei meae credulitate scripsi. Qua in re si quid 
perperam dictum est, non ita sum amator mei, ut ea quae semel effuderim, 
meliori sententiae anteferre contendam. Si enim nihil est ex
---------------------------------------------------------
nobis boni, nihil est quod in nostris sententiis amare debeamus. Quod si 
ex illo cuncta sunt bona, qui solus bonus est, illud potius bonum esse 
credendum est, quod illa incommutabilis bonitas atque omnium bonorum causa 
perscribit.
      

  