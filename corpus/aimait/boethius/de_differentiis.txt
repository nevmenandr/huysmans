LIBER PRIMVS  

[Col. 1173B] Omnis ratio disserendi, quam logicen Peripatetici
veteres appellavere, in duas distribuitur partes, unam
inveniendi, alteram iudicandi. Et ea quidem pars quae iudicium
purgat atque instruit, ab illis analytice vocata, a nobis potest
resolutoria nuncupari. Ea vero quae inveniendi facultatem
subministrat, a Graecis topice, a nobis localis dicitur. Ac de
illa quidem parte quae iudicandi magistra est, alias
disputabitur. Nunc vero consilium est aperire qui sint loci, quae
eorum differentiae, qui etiam quibus apti sint syllogismis. Nec
id simpliciter atque uniformiter videtur esse faciendum, verum
duplex est tradenda partitio, una quidem ex Graecis voluminibus
eruta, altera vero ex M. Tullii Topicis sumpta. Atque in his
illud ad perfectionem speculationis est [Col. 1173C] astruendum,
ut quibus utraque modis divisio differat, quibusque conveniat
explicetur, quoque modo altera alteram vicissim possit includere;
et nunc quidem non in singulis immorabimur, sed de tota
divisione communiter disseremus, locorum tantum ex quibus
argumenta nascuntur diffinitiones, exempla differentiasque
colligentes. Singula vero pro qualitate operis diligentius, vel
his octo voluminibus expedita sunt, quibus Aristotelis Topica in
Latinam vertimus orationem, vel his septem quibus M. Tullii
Topicis lucem plenae expositionis insudavimus. Illic igitur
cuncta sunt propriis atque enodatis partibus expedita; hic vero
quae alias per membra patefacta sunt, communi speculatione
tractantur. Nec dialecticos solum locos, sed etiam rhetoricos,
quove hi inter se atque dialecticis differant, cura est
exsequendi, ut omnibus undique locis plena consideratione
propositis, [Col. 1174B] eorumque differentiis inter se et
communitatibus pernotatis, et argumentorum copia comparetur, et
locorum clara possit esse distinctio. Vt igitur cuncta perspicuis
rationibus constent, paulo altius ordiendum est. Propositio est
oratio verum falsumve significans; ut si quis dicat coelum esse
volubile, haec et enuntiatio et proloquium nuncupatur. Quaestio
est in dubitationem ambiguitatemque adducta propositio, ut si
quis quaerat an coelum sit volubile. Conclusio est argumentis
approbata propositio, ut si quis coelum ab aliis rebus probet
esse volubile. Enuntiatio quippe, sive sui tantum causa dicatur,
sive ad aliud afferatur approbandum, propositio est: si de ipsa
quaeritur, quaestio; si ipsa est approbata, conclusio. Idem est
igitur propositio, quaestio et conclusio, sed [Col. 1174C]
differunt modo supra dicto. Argumentum est ratio rei dubiae
faciens fidem. Non vero idem est argumentum et argumentatio: nam
vis sententiae ratioque ea quae clauditur oratione cum aliquid
probatur ambiguum, argumentum vocatur; ipsa vero argumenti
elocutio, argumentatio dicitur. Quo fit ut argumentum quidem
virtus, et mens argumentationis sit atque sententia; argumentatio
vero, argumenti per orationem explicatio. Locus autem sedes est
argumenti, vel id unde ad propositam quaestionem conveniens
trahitur argumentum. Quae cum ita sint, singulorum natura
diligentius tractanda est, eorumque per species ac membra, ut
diximus, figurasque divisio facienda est. Ac prius de
propositione disserendum est. Hanc esse diximus orationem,
veritatem vel mendacium continentem. Huius duae sunt species,
affirmatio una, altera vero negatio. Affirmatio, si [Col. 1175A]
quis sic efferat: coelum volubile est. Negatio, si quis ita
pronuntiet: coelum volubile non est. Harum vero aliae sunt
universales, aliae particulares, aliae indefinitae, aliae
singulares. Vniversales quidem, ut si quis ita proponat: omnis
homo iustus est, nullus homo iustus est. Particulares vero, si
quis hoc modo dicat: quidam homo iustus est, quidam homo iustus
non est. Indefinitae hoc modo: homo iustus est, homo iustus non
est. Singulares vero sunt quae individuum aut quid singulare
proponunt, ut Cato iustus est, Cato iustus non est; etenim Cato
individuus est ac singularis. Harum vero alias praedicativas,
alias conditionales vocamus. Praedicativae sunt quae simpliciter
proponuntur, id est quibus nulla vis conditionis adiungitur, ut
si quis coelum esse volubile simpliciter [Col. 1175B] dicat. At
si conditio huic copuletur, fit ex duabus propositionibus una
conditionalis, hoc modo: coelum si rotundum est, volubile est.
Hic enim conditio id efficit, ut ita demum coelum volubile esse
intelligatur, si sit rotundum. Quoniam igitur aliae propositiones
praedicativae sunt, aliae conditionales, praedicativarum partes
terminos appellamus: hi sunt praedicatus et subiectus. Terminos
autem verba voco et nomina quibus propositio nectitur, ut in ea
propositione qua dicimus, homo iustus est, haec duo nomina, id
est iustus et homo, propositionis partes vocamus; eosdem etiam
terminos dicimus, quorum alter subiectus est, alter praedicatus.
Subiectus est terminus qui minor est, praedicatus vero qui maior,
ut in ea propositione qua dicitur, homo iustus est, [Col. 1175C]
homo quidem minus est quam iustus. Non enim in solo homine esse
potest iustitia, verum etiam in corporeis divinisque substantiis.
Atque ideo maior est terminus iustus, homo vero minor, quo fit
ut homo quidem subiectus terminus sit, iustus vero praedicatus.
Quoniam vero huiusmodi simplices propositiones alterum habent
praedicatum terminum, alterum subiectum terminum, a maioris
privilegio propositio praedicativa vocata est. Saepe autem
evenit, ut hi termini sibi invicem inveniantur aequales hoc modo:
homo risibile est, homo namque et risibile uterque sibi
subiectus aequus est terminus; nam neque risibile ultra hominem,
nec ultra risibile homo porrigitur. Sed in his necesse est hoc
venire, ut si quidem inaequales termini sint, maior semper de
[Col. 1175D] subiecto praedicetur; si vero aequales, uterque
conversa praedicatione de se dicatur; ut vero minor de maiori
praedicetur, in nulla propositione contingit. Fieri autem potest
ut propositionum partes quas terminos dicimus, non solum in
nominibus, verum in orationibus inveniantur. Nam saepe oratio de
oratione praedicatur, hoc modo: Socrates cum Platone et
discipulis de philosophiae ratione pertractat. Haec quippe
oratio, quae est, Socrates cum Platone et discipulis, subiecta
est. Illa vero, de philosophiae ratione pertractat, praedicatur.
Rursus aliquando nomen subiectum est, oratio praedicatum, hoc
modo: Socrates de philosophiae ratione pertractat; hic enim
Socrates subiectus solus est; oratio qua dicimus, de [Col. 1176A]
philosophiae ratione pertractat, praedicatum. Evenit etiam ut
supponatur oratio, et simplex vocabulum praedicetur, hoc modo:
Socratis similitudo cum supernis divinisque substantiis iustitia
est; hic enim oratio per quam profertur, Socratis similitudo cum
supernis divinisque substantiis, subiicitur, iustitia vero
praedicatur. Sed de huiusmodi propositionibus in his
commentariis, qui in Περὶ ἑρμηνείας Aristotelis libro
conscripsimus, diligentius disseruimus. Conditionalium vero
propositionum, quas Graeci hypotheticas vocant partes, sum
simplices propositiones, cuius quidem ea pars quae prius dicitur
antecedens, quae posterius consequens appellatur, ut in hac
propositione quae dicit: si rotundum est, volubile est. Rotundum
esse antecedit, volubile esse consequitur. [Col. 1176B] Harum
quoque aliae sunt simplices conditionales, aliae coniunctae:
simplices sunt quae praedicativas habent propositiones in
partibus, ut in ea quam superius diximus, si rotundum est,
volubile est. Rotundum est enim et volubile est, utraeque divisae
ac sigillatim acceptae praedicativae sunt. Coniunctarum vero
multiplex differentia, de quibus in his voluminibus
diligentissime perstrinximus, quae de hypotheticis composuimus
syllogismis. Simplicium vero hypotheticarum propositionum quatuor
sunt differentiae: aut enim ex duabus affirmativis categoricis
constant, ut si rotundum est, volubile est, utraque enim
affirmativa est; aut negativis duabus, ut si coelum rotundum non
est, volubile non est; nam rotundum non esse, et volubile non
esse, utraeque [Col. 1176C] negationes sunt; aut ex affirmativa
et negativa, ut si quadratum est, volubile non est; quadratum
enim esse affirmatio est, volubile non esse, negatio est; aut ex
negativa et affirmativa, ut si rotundum non est, stabile est,
rotundum non esse negatio est, stabile vero esse affirmatio.
Propositionum quoque aliae sunt per se notae, et quarum probatio
nequeat inveniri, aliae quas, tametsi animus audientis probet
eisque consentiat, tamen possunt aliis superioribus approbari. Et
illae quidem quarum nulla probatio est, maximae ac principales
vocantur, quod his illas necesse est approbari, quae ut
demonstrari valeant, non recusant. Est autem maxima propositio,
ut haec: Si de aequalibus aequalia demas, quae derelinquuntur
aequalia sunt. Ita enim hoc per se notum est, ut [Col. 1176D]
aliud notius quo approbari valeat, esse non possit. Quae
propositiones cum fidem sui natura propriam gerant, non solum
alieno ad fidem non egent argumento, verum caeteris quoque
probationis solent esse principium. Igitur per se notae
propositiones, quibus nihil est notius, indemonstrabiles ac
maximae et principales vocantur. Quae vero quamvis auditoris
iudicio comprobentur, habent tamen aliquid notius naturaliter ex
quo, si de his fiat quaestio, velut ex alieno fidem capiant, hae
demonstrabiles ac minores posterioresque dicuntur. Et de
propositionibus quidem ista sufficiant. Quaestio vero dubitabilis
est propositio, in qua necesse est fere eadem considerari quae
dudum in propositione dicta sunt. Aliae namque [Col. 1177A]
simplices, aliae compositae sunt. Simplices sunt ut hae quae ex
simplici propositione descendunt, hoc modo, ut si quaeratur an
coelum sit volubile. Haec enim ab ea venit propositione quae
dicit coelum esse volubile. Atque si a conditionali composita
propositione suscipit initium, quae est an si coelum est
rotundum, volubile est, erit conditionalis atque composita hoc
modo; haec enim a conditionali propositione principium sumit quae
est, si coelum rotundum est, volubile est: quaestio ergo alias
quidem praedicativa est, alias conditionalis. Quo fit ut eaedem
partes quaestionis sint quae dudum esse dictae sunt
propositiones. Praedicativae igitur quaestiones habent
praedicatum atque subiectum, ut in ea qua dubitatur an coelum sit
volubile. Nam volubile praedicatum, [Col. 1177B] coelum vero
subiectum est. Maior enim terminus est volubile quam coelum.
Neque enim coelum solum volubile dici potest. Quae vero coniuncta
est quaestio, habebit partes quod praedicatur et quod
subiicitur, quod antecedit et quod consequitur, ut in ea quae
dicit, an si coelum rotundum est, volubile est. Antecedit
rotundum esse, sequitur volubile esse. Quae cum ita sint, in
praedicativa quaestione dubitatur an subiecto termino praedicatus
inhaereat. In hypotheticis vero quaestionibus, illud tantum
quaeritur an illam rem quae praecedit comitetur id quod sequens
esse proponitur. Omnia vero quae de praedicativis propositionibus
dicta sunt, id est, quod aliae universales, aliae particulares,
aliae indefinitae, aliae singulares, eadem possunt dici fere in
praedicativa quaestione. [Col. 1177C] Hoc etenim tantum quaestio
a propositione diversa est, quod propositio quidem vel enuntiata
simpliciter, vel aliud probans, oratio est verum falsumve
significans. Quaestio vero cum sit ipsa quidem oratio,
dubitabilis tamen est propositio. Addita igitur dubitatione, quae
in propositione considerantur, eadem etiam convenit in
quaestione tractari. Quaestionis autem duae sunt species: una
quae dicitur a dialecticis thesis; haec huiusmodi est quae de re
caeteris circumstantiis nuda quaerit ac disserit, quales a
dialecticis maxime ad disputationem sumuntur, ut voluptasne
summum bonum sit? Ducendane uxor? haec a nobis propositio vel
propositum dicitur. Altera vero quae a Graecis vocatur
hypothesis, a nobis dicitur causa; haec quaestio est personis,
temporibus, factis, [Col. 1177D] caeterisque circumstantiis
implicita; ea est huiusmodi: iurene Cicero in exsilium dubio
reipublicae tempore detrudatur, quia iniussu populi cives Romanos
necaverit. Huius autem duplicis quaestionis subdivisiones alias
esse necesse est, et thesis quidem philosophis, hypothesis vero
oratoribus attributa est. Sed eius quidem quaestionis quae est
hypothesis posterius, divisiones dabo; nunc de theseos divisione
pertractabo, quae in quatuor dividitur species. In omni enim
dialectica quaestione praedicativa dubitatur an ei quod subiectum
est id quod praedicatur inhaereat; cum vero aliquid alicui
inesse proponitur, id aut maius erit eo de quo praedicatur eique
substantialiter inesse contenditur; aut maius [Col. 1178A] quidem
eo erit, sed non de substantia ipsius praedicabitur; aut ei erit
aequale, et in substantia praedicabitur; aut ei erit aequale,
sed minime eius substantiam continebit. Nam ut id quod minus est
de eo quod maius est praedicemus, in nulla propositione evenit.
Sed si tale est quod in quaestione proponitur, ut subiecto sit
maius, et de subiecti substantia praedicetur, erit genus: omne
enim genus est maius eo de quo praedicatur, et de substantia eius
dicitur, ut animal hominis. At si maius quidem fuerit, sed de
substantia eius non praedicetur, erit accidens, ut album homini.
Quod si aequale quidem sit, sed substantiale, subiecti erit
diffinitio, ut animal rationale mortale homini: hoc namque
convertitur, et subiecti rationem, id est hominis substantiam,
monstrat. Quod si [Col. 1178B] aequale quidem sit, sed a ratione
substantiae seiunctum, erit proprium: ut risibile homini. Itaque
dialecticae simplices quaestiones, aut de genere, aut de
accidenti, aut de diffinitione, aut de proprio fiunt. Possunt
vero fieri etiam de differentia quaestiones cum quaeritur
coelestia corpora rationalia sint necne, vel cum dubitatur eane
sit tyranni ac principis differentia, quod hic legibus sumpsit
imperium, ille violenta dominatione populum premit. Sed tantumdem
est de differentia quaerere, quantum si de genere dubitetur. Aut
enim constitutiva erit differentia, aut divisiva: sed si
constitutiva fuerit, quasi generis obtinet locum, ut
rationabilitas homini; vel si ratione degunt coelestia corpora,
coelestibus quoque corporibus. At si divisiva fuerit, velut
species consideratur, [Col. 1178C] omnis enim species cum
divisibili differentia est. Quod si differentia nunc quidem loco
generis, nunc vero speciei loco utimur, ambigi non potest, cum de
ea quaeritur de genere dubitari; fieri vero potest ut aliquid in
certamen comparatione ducatur, velut cum ambigitur an melior sit
fortitudo iustitia. Sed haec quaestio in accidentis necesse est
dubitatione ponatur. Namque ad comparationem nihil nisi accidens
venit, hoc enim solum recipit magis et minus. Rursus de eo quod
est idem potest fieri certamen, ut an idem sit utile quod
honestum. Sed hic quaestio diffinitioni aggreganda est: quarum
enim rerum eadem est diffinitio, ipsae quoque sunt eaedem; quarum
vero diversa substantiae ratio est, ipsae quoque sunt diversae.
Igitur simplicis dialecticae quaestiones [Col. 1178D] recte
quatuor species esse dicuntur, de quibus sufficienter dictum est.
Nunc igitur de conditionalibus quaestionibus tractandum est,
quarum quidem alia constat ex affirmativis duabus, alia ex duabus
negativis, alia ex affirmatione et negatione, alia ex negatione
et affirmatione. Si igitur ex duabus affirmationibus
conditionalis constat propositio, id quaeritur an affirmatio
affirmationem sequatur; quod si ex duabus negationibus propositio
iuncta sit, id in decertatione est an negatio negationem
comitetur; quod si ex affirmatione et negatione, vel negatione et
affirmatione copuletur, id ambigitur an affirmationem negatio,
an affirmatio negationem comitetur. Ac prius quidem eius
quaestionis facienda [Col. 1179A] est divisio, in qua disceptatur
an affirmationem affirmatio consequatur, quae praedicativarum
quaestionum non effugit divisionem. Nam ut praecedat aliquid et
aliud consequatur, in his fere rebus evenire solet quas paulo
superius commemoravi. Speciem quippe sequitur genus, vel
differentia, vel diffinitio, vel proprium, vel inseparabile
accidens. Item proprium ac diffinitionem sequitur species,
proprium vero sequitur differentia et diffinitio, et
diffinitionem sequitur proprium vel differentia, hoc modo: nam si
homo est, animal est; et si homo est, rationale est; et si homo
est, animal rationale mortale est; et si homo est, risibile est;
si Aethiops est, niger est. Si risibile est, homo est; si animal
rationale mortale est, homo est. Si risibile, rationale est; si
risibile est, animal [Col. 1179B] rationale mortale est; si
animal rationale mortale est, risibile vel bipes est. Praeter
haec autem alias quidem effectus causam, alias quidem effectum
causa sequitur. Effectus causam ita: si sol praesto est, lucet.
Effectum causa hoc modo: si quid exustum est, ignis adfuit; vel
sic: si sol videtur, lucet. Item totum partes sequuntur, ut si
integra domus est, et tectum et parietes et fundamenta
consistunt. Modus etiam sequitur nomen principale, ut si iustitia
bona est, et quod iuste est, bonum est. Nomen etiam principale
sequitur modum, ut si quod iuste est, bonum est, et iustitia bona
est. Accidentia quoque comitatur id quod subiectum est, ut si
album est, corpus est. Quae cum ita sint, conditionalis quoque
simplex ex duabus affirmationibus copulata, [Col. 1179C] illa
fere divisio facienda est quaestionis, quod in ea vel de genere,
vel de differentia, vel de specie, vel de proprio, vel de
diffinitione, vel de accidenti, vel de causa atque effectu, vel
toto ac partibus, vel de modo ac principali nomine dubitetur.
Atque haec de ea quaestione intelligenda sunt, quae cum sit
hypothetica simplex, ex duabus tamen iungitur affirmativis. In
hisdem etiam differentiis illas quoque consistere necesse est
quaestiones, quae ab his veniunt propositionibus quae ex utraque
constant negatione. Nam si genus non est, species non est. Item
si differentia, vel diffinitio, vel proprium non sit, species non
erit. Et de caeteris quidem quae superius dicta sunt, eodem modo
considerandum est. Quidquid enim antecedit ut aliud consequatur,
si id quod [Col. 1179D] sequitur non fuerit, nec illud est quod
antecedit. Earum vero quaestionum quae ex affirmatione et
negatione consistunt, illa fere divisio est, quod vel in diversis
generibus, vel in diversis speciebus, vel in contrariis, vel in
privatione atque habitu continentur; ut enim affirmationem
negatio consequatur, aut diversum ponitur genus, ut quod ab eo
diversum est abnuatur hoc modo: si homo est; albedo non est; vel
si substantia est, qualitas non est; vel si sub eodem genere
diversae species proponantur hoc modo: si homo est, equus non
est; vel si contraria, ut si album est, nigrum non est; vel si
privationes, ut si caecus est, non videt; et postremo in omnibus,
quaecunque eadem non sunt, evenit, ut, si unum est, alterum
[Col. 1180A] non sit. Ita ut propositam affirmationem negatio
comitetur, aut diversa erunt genera, aut diversae species, aut
contraria, aut privantia, aut quolibet alio modo sibi invicem
inconvenientia. Vt autem negationem affirmatio consequatur, quae
erat quarta conditionalis propositionis differentia, fieri non
potest, nisi in his contrariis quae medio carent, et quorum
alterum semper inesse necesse est, hoc modo: si dies non est, nox
est; si tenebrae non sunt, lux est. Facta igitur praedicativarum
quaestionum ac conditionalium divisione, illud insuper videtur
addendum, quod omnis quaestio vel ex ratione disserendi, vel ex
naturali, vel ex morali trahitur speculatione: ex disserendi
ratione hoc modo, an affirmatio et negatio species sint
enuntiationis; ex naturali ita, an [Col. 1180B] coelum rotundum
sit; ex morali sic, an virtus ad beatitudinem sola sufficiat.
Praeterea quaestio omnis vel est simplex vel composita: simplex
quoties affirmatione et negatione dividitur, ita ut totum alteri
affirmare, alteri negare necesse sit, hoc modo: an coelum
rotundum sit necne, haec enim una pars quaestionis affirmationem
tenet, alia negationem. Nam cum alter esse defendit, affirmat,
alter vero negat, cum non esse contendit. Composita quaestio est
quae in plures distrahitur affirmationes, hoc modo, utrum coelum
rotundum sit, an quadratum, an longum, aut cuiuslibet alterius
formae: hic enim plures affirmationes probare necesse est, quae
diversa defendunt. Et de quaestione quidem, quantum ad praesens
negotium pertinebat, sufficienter dictum est. [Col. 1180C]
Conclusio vero est argumentis approbata propositio, de qua eadem
fere dici possunt quae de propositione. Quae quoniam diligenter
superius explicata sunt, de argumento deinceps tractandum
videtur. Argumentum est ratio rei dubiae faciens fidem. Hanc
semper notiorem quaestione esse necesse est: nam si ignota notis
probantur, argumentum vero rem dubiam probat, necesse est quod ad
fidem quaestionis affertur, ipsa sit notius quaestione.
Argumentorum vero omnium alia sunt probabilia et necessaria, alia
probabilia et non necessaria, alia sunt necessaria, sed non
probabilia, alia nec probabilia nec necessaria. Probabile vero
est quod videtur vel omnibus, vel pluribus, vel sapientibus, et
his vel omnibus, vel pluribus, vel maxime notis atque praecipuis,
vel quod unicuique [Col. 1180D] artifici secundum propriam
facultatem, ut de medicina medico, gubernatori de navibus
gubernandis, id praeterea quod videtur ei cum quo sermo
conseritur, vel ipsi qui iudicat, in quo nihil attinet verum
falsumve sit argumentum, si tantum verisimilitudinem teneat.
Necessarium vero est quod ut dicitur, ita est, atque aliter esse
non potest; probabile quidem ac necessarium est, ut hoc, si quid
cuilibet rei sit additum, totum maius efficitur. Neque enim
quisquam ab hac propositione dissentiet, et ita sese habere
necesse est. Probabilia vero ac non necessaria sunt, quibus
facile mens auditoris acquiescit, sed veritatis non tenent
firmitatem, ut hoc: si mater est, diligit filium. Necessaria vero
ac non [Col. 1181A] probabilia sunt quae ita ut dicuntur sese
habere necesse est, sed his facile non consentit auditor, ut est
hoc, obiectu lunaris corporis solis evenire defectum. Neque
necessaria vero neque probabilia sunt quae neque in opinione
hominum neque in veritate consistunt, ut hoc, habere Diogenem
cornua; quoniam unusquisque habeat quod nunquam perdiderit. Quae
quidem nec argumenta dici possunt, argumenta enim dubiae rei
faciunt fidem. Ex his autem nulla fides est quae in opinione
hominum neque in veritate sunt constituta. Dici tamen potest nec
illa quidem esse argumenta quae cum sint necessaria, minime tamen
audientibus approbantur. Nam si rei dubiae sit fides, cogendus
est animus auditoris per ea quibus ipse acquiescit, ut
conclusioni quoque quam nondum [Col. 1181B] probat possit
accedere. Quod si quae tantum necessaria sunt ac non probabilia,
non probat ille qui iudicat, necesse est ut ne illud quidem
probet quod ex huiusmodi ratione conficitur. Itaque evenit ex
huiusmodi ratione, quae tantum necessaria sunt ac non probabilia,
non esse argumenta. Sed non est ita, atque haec interpretatio
non recte probabilitatis intelligentiam tenet. Ea sunt enim
probabilia, quibus sponte atque ultro consensus adiungitur,
scilicet ut mox ac audita sunt approbentur. Quae vero necessaria
sunt ac non probabilia, aliis probabilibus ac necessariis
argumentis antea demonstrantur, cognitaque et credita ad alterius
rei de qua dubitatur fidem trahuntur, ut sunt speculationes, id
est theoremata quae in geometria considerantur. Nam quae illic
proponuntur [Col. 1181 C] talia non sunt, ut his sponte animus
discentis accedat, sed quoniam demonstrantur aliis argumentis,
illa quoque scita et cognita, ad aliarum speculationum fidem
ducuntur. Itaque quae probabilia per se non sunt, sed necessaria,
his quidem auditoribus quibus nondum demonstrata sunt, ad aliud
aliquid approbandum argumenta esse non possunt; his autem qui
prioribus rationibus eorum quibus non acquiescebant, fidem
ceperunt, possunt ea si quid ambigunt ad argumentum vocari. Sed
quia quatuor facultatibus disserendi omne artificium continetur,
dicendum est, quae quibus uti noverit argumentis, ut cui
potissimum disciplinae locorum paretur ubertas evidenter
appareat. Quatuor igitur facultatibus, earumque velut opificibus
disserendi omnis ratio [Col. 1181D] subiecta est, id est
dialectico, oratori, philosopho, sophistae. Quorum quidem
dialecticus atque orator in communi argumentorum natura versatur.
Vterque enim sive necessaria, sive minime, probabilia tamen
argumenta sequitur. His igitur illae duae species argumenti
famulantur, quae sunt probabile ac necessarium, [Col. 1182A]
probabile ac non necessarium. Philosophus vero ac demonstrator de
sola tantum veritate pertractat, atque sint probabilia sive non
sint, nihil refert, dummodo sint necessaria. Hic quoque his
duabus speciebus utitur argumenti, quae sunt probabile ac
necessarium, necessarium ac non probabile. Patet igitur in quo
philosophus ab oratore ac dialectico in propria consideratione
dissideat, in eo scilicet quod illis probabilitatem, huic
veritatem constat esse propositam. Quarta vero species argumenti,
quam neque argumentum quidem recte dici supra docuimus,
sophisticis solet esse attributa. Topicorum intentio est
verisimilium argumentorum copiam demonstrare. Designatis enim
locis ex quibus probabilia argumenta ducuntur, abundans et
copiosa [Col. 1182B] necesse est fiat materia disserendi. Sed
quoniam (ut supra dictum est) probabilium argumentorum alia sunt
necessaria, alia non necessaria, cum loci probabilium
argumentorum ducuntur, evenit ut necessariorum quoque doceantur.
Quo fit ut oratoribus quidem ac dialecticis haec principaliter
facultas paretur, secundo vero loco philosophis. Nam in quo
probabilia quidem omnia conquiruntur, dialectici atque oratores
iuvantur; in quibus vero probabilia ac necessaria docentur,
philosophiae demonstrationi ministratur ubertas. Non modo igitur
dialecticus atque orator, verum etiam demonstrator ac verae
argumentationis effector habet quod ex positis locis possit
assumere, cum intra argumentorum probabilium locos, necessariorum
quoque principia traditio [Col. 1182C] ista contineat. Illa vero
argumenta quae necessaria quidem sunt, sed non probabilia, atque
illud ultimum genus, scilicet nec probabile nec necessarium, a
propositi operis consideratione seiunctum est, nisi quod interdum
quidam sophistici loci exercendi gratia lectoris adhibentur.
Quocirca topicorum pariter utilitas intentioque patefacta est.
His enim et dicendi facultas et investigatio veritatis augetur.
Nam quod dialecticos atque oratores locorum iuvat agnitio,
orationi per inventionem copiam praestat; quod vero necessariorum
doctrinam locorum philosophis tradit, viam quodammodo veritatis
illustrat. Quo magis pervestiganda est rimandaque ulterius
disciplina, eaque cum agnitione percepta sit, usu atque
exercitatione firmanda. Magnum enim aliquid locorum [Col. 1182D]
consideratio pollicetur, scilicet inveniendi vias. Quod quidem hi
qui sunt huius rationis expertes soli prorsus deputant ingenio,
neque intelligunt quantum hac consideratione quaeratur quae in
artem redigit vim et potestatem naturae. Sed de his hactenus.
Nunc de reliquis explicemus.

 LIBER SECVNDVS  

[Col. 1181D] Omnia quidem quae superioris serie voluminis
expedita sunt, minus quibusdam forsitan eruditis supervacanea
quodammodo et quasi dependentia videbuntur. Nam cum de
differentiis topicis librorum [Col. 1182D] titulum legerint,
omissis doctrinae gradibus statim finem operis attendunt. Mihi
autem necessarium videtur quod, nisi sit praecognitum, ad
ulteriora discentis animus pervenire non possit, hi quoque qui
[Col. 1183A] nunc omnem primi voluminis disputationem superfluam
putant, si cuncta perlegant, contextionemque operis mente ac
ratione collustrent, desinent profecto iudicare superfluum, quod
necessario viderint in parte operis collocatum. Atque haec
hactenus. Sed quoniam de his quae antea posuimus, id est de
propositione, quaestione, conclusione, argumento sufficienter
dictum est, nunc de argumentatione tractemus. Argumentatio est
per orationem argumenti explicatio. Huius autem species duae
sunt, una quae syllogismus, altera quae vocatur inductio.
Syllogismus est oratio in qua quibusdam positis et concessis,
aliud quiddam per ea ipsa quae concessa sunt, evenire necesse
est, quam sint ipsa quae concessa sunt. Huius diffinitionis
rationem secundus quidem [Col. 1183B] liber eorum quibus
institutionem in Categoricos scripsimus Syllogismos plene
continet. Sed propter intellectus facilitatem idem breviter
aperiemus exemplo. Sit enim syllogismus hic: omnis homo animal
est, omne animal substantia est, omnis igitur homo substantia
est. Totum igitur hoc oratio est, in qua positis quibusdam et
concessis, id est duabus propositionibus quae sunt, omnis homo
animal est, et omne animal substantia est, per ea ipsa quae
concessa sunt, efficitur aliud aliquod, id scilicet quod est
conclusio, omnis igitur homo substantia est. Per propositiones
enim quae concessae sunt, sequentia necessario conclusionis
infertur. Sunt autem propositiones hae: omnis homo animal est, et
omne animal substantia est, atque ex his efficitur aliud quiddam
[Col. 1183C] quam sunt ipsa quae concessa sunt. Concluditur
enim: igitur omnis homo substantia est, quod longe diversum est,
et ab ea propositione quae dicit: omnis homo animal est, et ab ea
quae proponit, omne animal esse substantiam. Syllogismorum vero
alii praedicativi sunt, qui categorici vocantur, alii
conditionales, quos hypotheticos dicimus. Et praedicativi quidem
sunt, qui ex omnibus praedicativis propositionibus connectuntur,
ut is quem exempli gratia superius annotavi, omnibus enim
praedicativis propositionibus texitur. Hypothetici vero sunt,
quorum propositiones conditione nectuntur, ut hic: si dies est,
lux est; est autem dies, lux igitur est; propositio enim prima
conditionem tenet hanc, quoniam ita demum lux est, si dies est.
Atque ideo syllogismus hic hypotheticus, [Col. 1183D] id est,
conditionalis vocatur. Inductio vero est oratio per quam fit a
particularibus ad universalia progressio, hoc modo: Si in
regendis navibus non sorte, sed arte, eligitur gubernator; si in
regendis equis auriga non sortis eventu, sed artis commendatione
assumitur; si in administranda republica non sors principem
facit, sed peritia moderandi, similiaque in pluribus
conquiruntur, quibus infertur, et in omni quoque re quam quisque
regi atque administrari graviter volet, non sorte accommodat, sed
arte rectorem. Vides igitur quomodo per singulas res currat
oratio, ut ad universale perveniat. Nam cum non sorte regi, sed
arte, navim, currum et rempublicam collegisset, quasi in caeteris
quoque ita sese res habeat, quod [Col. 1184A] universale erat
concludit hoc modo, in omnibus quoque rebus, non sorte ductum,
sed arte principem debere praeponi. Saepe autem multorum collecta
particularitas aliud quiddam particulare demonstrat, ut si quis
sic dicat: Si neque navibus, neque curribus, neque agris sorte
praeponuntur rectores, ne rebus quidem publicis rectores sorte
ducendi sunt. Quod argumentationis genus maxime solet esse
probabile, etsi non acquam syllogismo habeat firmitatem.
Syllogismus namque ab universalibus in particularia decurrit,
estque in eo, si veris propositionibus contexatur, firma atque
incommutabilis veritas. At inductio quidem habet probabilitatem,
sed interdum veritate deficit, ut in hac: Qui scit canere cantor
est, et qui luctari luctator est, quique aedificare [Col. 1184B]
aedificator est. Quibus multis simili ratione collectis inferri
potest, qui scit igitur malum malus est, quod non procedit. Mali
quippe notitia deesse bono non potest, virtus enim sese diligit
et aspernatur contraria, nec vitare vitium nisi cognitum queat.
His igitur duobus velut principiis et generibus argumentandi, duo
quidem alii deprehenduntur argumentationis modi, unus quidem
syllogismo, alter vero inductioni suppositus; in quibus quidem
promptum sit considerare quod ille quidem a syllogismo, ille vero
ab inductione ducat exordium, non tamen aut hic syllogismum, aut
ille impleat inductionem. Hi autem sunt enthymema atque
exemplum. Enthymema quippe est imperfectus syllogismus, id est
oratio in qua non omnibus antea propositionibus constitutis [Col.
1184C] infertur festinata conclusio, ut si quis ita dicat: homo
animal est, substantia igitur est. Praetermisit enim alteram
propositionem qua proponitur, omne animal est substantia. Ergo
quoniam enthymema ab universalibus ad particularia probanda
contendit quasi simile syllogismo est; quod vero non omnibus quae
conveniunt syllogismo utitur propositionibus, a syllogismi
ratione discedit, atque ideo imperfectus vocatus est syllogismus.
Exemplum quoque inductioni simili ratione copulatur et ab ea
dissidet. Est enim exemplum quod per particulare propositum,
particulare quoddam contendit ostendere hoc modo: Oportet a
Tullio consule necari Catilinam, cum a Scipione Gracchus fuerit
interemptus. Approbatum est enim Catilinam a Cicerone debere
perimi, quod a Scipione [Col. 1184D] Gracchus fuerit occisus.
Quae utraque particularia esse ac non universalia singularium
designat interpositio personarum. Quoniam igitur ex parte pars
approbatur, quasi inductionis similitudinem tenet id quod
exemplum vocamus. Quod vero non plures quibus id efficiat,
colligit partes, ab inductione discedit. Ita igitur duae sunt
argumentandi species principales, una quae dicitur syllogismus,
altera quae vocatur inductio. Sub his autem velut ex his manantia
enthymema atque exemplum. Quae quidem omnia ex syllogismo
ducuntur, et ex syllogismo vires accipiunt; sive enim sit
enthymema, sive inductio, sive exemplum, ex syllogismo vires quam
maxime fidem capit, quod in Prioribus Resolutoriis, quae ab
Aristotele [Col. 1185A] transtulimus, demonstratum est. Quocirca
satis est de syllogismo disserere, quasi principali et caeteras
argumentationis species continente. Restat nunc quid sit locus
aperire. Locus namque est (ut M. Tullio placet) sedes argumenti.
Cuius diffinitionis quae sit vis, paucis absolvam. Argumenti enim
sedes partim propositio maxima intelligi potest, partim maximae
propositionis differentia. Nam cum sint aliae propositiones quae
cum per se notae sint, tum nihil ulterius habeant quo
demonstrentur, atque hae maximae et principales vocentur, sintque
aliae quarum fidem primae ac maximae suppleant propositiones,
necesse est ut omnium quae dubitantur, illae antiquissimam
teneant probationem, quae ita aliis facere fidem possunt, ut
ipsis nihil notius queat inveniri. [Col. 1185B] Nam si argumentum
est quod rei dubiae facit fidem, idque notius ac probabilius
esse oportet quam illud est quod probatur, necesse est ut
argumentis omnibus illa maxima fidem tribuant, quae ita per se
nota sunt, ut aliena probatione non egeant. Sed huiusmodi
propositio aliquoties quidem intra ambitum argumenti continetur,
aliquoties vero extra posita argumenti vires supplet ac perficit.
Exemplum quidem est eius argumenti, quod maximam propositionem
tenet huiusmodi. Sit enim quaestio an melius sit regnum
consulatu, ita igitur dicemus: Regnum diuturnius est quam
consulatus, cum utrumque sit bonum; at vero quod diuturnius est
bonum eo quod est parvi temporis melius est; regnum igitur melius
est quam consulatus. Huic igitur argumentationi [Col. 1185C]
maxima propositio, id est locus insertus est, illa scilicet,
diuturniora bona sunt melioris meriti quam ea quae parvi sunt
temporis. Hoc enim ita notum est, ut extrinsecus probatione non
egeat, et ipsum aliis possit esse probatio. Atque ideo haec
propositio totam continet probationem, et cum inde nascitur
argumentum, recte locus, id est argumenti sedes vocatur. Vt vero
extra posita propositio maxima vires afferat argumento, tale sit
exemplum. Sit propositum demonstrare quoniam invidus sapiens non
est. Invidus est qui alienis affligitur bonis; sapiens autem
bonis non affligitur alienis; invidus igitur sapiens non est. In
hac igitur argumentatione propositio quidem maxima non videtur
inclusa, sed argumentationi vires ipsa maxima [Col. 1185D]
subministrat. Est enim huic syllogismo fides ex ea propositione
per quam cognoscimus, quorum diversa est diffinitio, ipsa quoque
diversa esse. Est autem in diffinitione invidi, alienis bonis
tabescere, quod quoniam non venit in sapientem, idcirco sapiens
ab invido seiungitur. Est igitur uno quidem modo locus (ut dictum
est) maxima et universalis, et principalis, et indemonstrabilis,
atque per se nota propositio, quae in argumentationibus, vel
inter ipsas propositiones, vel extrinsecus posita, vim tamen
argumentis et propositionibus subministrat. Ideo et universales
et maximae propositiones loci sunt dictae, quoniam ipsae sunt
quae continent caeteras propositiones, et per eas fit consequens
et rata [Col. 1186A] conclusio. Ac sicut locus in se corporis
continet quantitatem, ita hae propositiones quae sunt maximae,
intra se omnem vim posteriorum atque ipsius conclusionis
consequentiam tenent, et uno quidem modo locus, id est argumenti
sedes dicitur maxima, principalisque propositio fidem caeteris
subministrans. Alio vero modo loci vocantur maximarum
differentiae propositionum, quae scilicet ab his ducuntur
terminis qui in quaestione sunt constituti, de quibus deinceps
disserendum est. Cum enim sint plurimae propositiones quae
maximae vocantur, haeque sint inter se dissimiles, quibuscunque
differentiis inter se discrepant, eas omnes locos vocamus. Nam si
ipsae propositiones maximae argumentorum loci sunt, et
differentias earum argumentorum locos esse [Col. 1186B] necesse
est. Nam uniuscuiusque substantia ex propriis differentiis
constat, ut hominis ex rationalitate, quae eius est differentia.
Et hi loci qui sunt differentiae propositionum, ipsis
propositionibus universaliores existunt, velut universalior est
rationalitas homine. Atque ideo pauciores esse deprehenduntur hi
loci qui in differentiis positi sunt, quam propositiones ipsae
quarum sunt differentiae. Omnia enim quae universaliora sunt,
pauciora semper esse contingit. Et ideo facile sub scientiam
cadere possunt, quorum tam multus numerus non est, ut cito a
memoria discentis elabantur. Quae vero sunt hae differentiae
melius divisione producuntur. In praedicativis autem
quaestionibus unus quidem subiectus terminus dicitur, alius
praedicatus. [Col. 1186C] Nil quippe in praedicativis
quaestionibus aliud quaeritur nisi an subiecto praedicatus
inhaereat. Quod si inesse constiterit, quaeritur itane insit, ut
genus, aut accidens, aut ut proprium, aut ut diffinitio. Nam si
ostenditur non inesse, de quaestione nihil relinquitur. Nam quod
non inest, omnino nec ut accidens, nec ut diffinitio, nec ut
genus, nec ut proprium inesse potest. Quod si inesse constiterit,
restat quaestio, quisnam modus sit de quatuor inhaerendi. Solum
vero inesse ad accidens maxime pertinet, nam cum neque ut genus,
neque ut diffinitio, neque ut proprium inest, sed inest tamen, ut
accidens inesse necesse est. Quae cum ita sint, eorum locorum
quos in maximarum propositionum differentia constituimus facienda
divisio est. Per singula [Col. 1186D] vero quaeque currentibus
manifestius apparebit exemplo, quod maximae propositiones a suis
differentiis distent. Etenim quaestiones, argumenta,
propositiones maximas ac principales, locos, earumque
differentias, per unumquodque dabimus exemplum. Omnes igitur
loci, id est maximarum differentiae propositionum, aut ab his
ducantur necesse est terminis qui in quaestione sunt positi,
praedicato scilicet atque subiecto, aut extrinsecus assumantur,
aut horum medii qui inter utrosque versantur. Eorum vero locorum
qui ab his ducuntur terminis de quibus in quaestione dubitatur,
duplex est modus: unus quidem ab eorum substantia, alter vero ab
his quae substantiam eorum consequuntur. [Col. 1187A] Hi vero qui
a substantia sunt, in sola diffinitione consistunt. Diffinitio
enim substantiam monstrat, et substantiae integra demonstratio
diffinitio est. Sed id quod dicimus patefaciamus exemplis, ut
omnis quaestionum, vel argumentationum, vel locorum ratio
colliquescat. Age enim quaeratur an arbores animalia sint,
fiatque huiusmodi syllogismus: animal est substantia animata
sensibilis; arbor vero substantia animata sensibilis non est;
arbor igitur animal non est. Haec de genere quaestio est, utrum
enim arbores sub animalium genere ponendae sint quaeritur. Locus
qui in universali propositione consistit, hic est cui generis
diffinitio non convenit; id eius cuius ea diffinitio est, species
non est. Loci superior differentia, qui locus nihilominus
nuncupatur a diffinitione. [Col. 1187B] Vides igitur ut tota
dubitatio quaestionis syllogismi argumentatione tractata sit per
convenientes et congruas propositiones, quae vim suam ex prima et
maxima propositione custodiunt, ex ea scilicet quae negat esse
speciem, cui non convenit generis diffinitio, atque ipsa
universalis propositio a substantia tracta est unius eorum
termini qui in quaestione locati sunt, ut animalis, id est, ab
eius diffinitione quae est substantia animata sensibilis. Ita
igitur in caeteris quaestionibus strictim ac breviter locorum
differentiis commemoratis, oportet uniuscuiusque proprietatem
vigilantis animi alacritate percipere. Huius autem loci qui a
substantia ducitur duplex est modus: partim namque a
diffinitione, partim a descriptione argumenta ducuntur. Differt
[Col. 1187C] autem diffinitio a descriptione, quod diffinitio
genus ac differentias sumit, descriptio subiecti intelligentiam
claudit, quibusdam vel accidentibus efficientibus unam
proprietatem, vel substantialibus differentiis praeter conveniens
genus aggregatis. Sed hae diffinitiones quae ab accidentibus
fiunt, tametsi videntur nullo modo substantiam demonstrare, tamen
quoniam saepe verae diffinitionis vice ponuntur, quae
substantiam demonstrant, illae etiam probationes quae a
descriptione sumuntur, a substantiae loco videntur assumi; huius
vero tale sit exemplum. Quaeratur enim an albedo substantia sit,
hic quaeritur an albedo substantiae velut generi supponatur.
Dicimus igitur: substantia est quae omnibus accidentibus possit
esse subiectum; albedo autem [Col. 1187D] nullis accidentibus
subiacet; albedo igitur substantia non est. Locus, id est, maxima
propositio eadem quae superius. Cuius enim diffinitio vel
descriptio ei quod dicitur species esse non convenit, id eius
quod species esse perhibetur genus non est. Descriptio vero
substantiae albedini non convenit, albedo igitur substantia non
est. Loci differentia superior a descriptione, quam dudum
locavimus in ratione substantiae. Sunt etiam diffinitiones quae
non a rei substantia, sed a nominis significatione ducuntur,
atque ita rei de qua quaeritur applicantur: ut si quaeratur utrum
philosophiae studendum sit, erit argumentatio talis: Philosophia
amor sapientiae est, huic studendum nemo dubitat studendum
igitur est philosophiae; hic [Col. 1188A] enim non diffinitio
rei, sed nominis interpretatio argumentum dedit, quo Tullius
etiam in Hortensio in eiusdem philosophiae usus est defensione,
et vocatur graece quidem ὀνοματικός ὅρος, latine autem nominis
interpretatio. Ac de his quidem argumentis quae ex substantia
terminorum in quaestione positorum assumuntur, claris (ut
arbitror) patefecimus exemplis. Nunc de his dicendum est qui
terminorum substantiam consequuntur. Horum multifaria est
diversio, plura sunt enim quae substantiis singulis adhaerescunt.
Ab his igitur quae cuiuslibet substantiam comitantur argumenta
duci solent, aut ex toto, aut ex partibus, aut ex causis vel
efficientibus, vel materia, vel naturali forma, vel fine, et est
efficiens quaedam causa quae movet atque operatur, ut aliquid
explicetur. Materia [Col. 118 8B] vero ex qua fit aliquid, vel in
qua fit. Finis propter quod fit. Sunt etiam inter eos locos qui
ex his sumuntur quae substantiam consequuntur, aut ab effectibus,
aut a corruptionibus, aut ab usibus, aut praeter hos omnes a
communiter accidentibus. Quae cum ita sint, eum prius locum qui a
toto fit inspiciamus. Totum duobus modis dici solet, aut ut
genus, aut ut id quod integrum ex pluribus partibus constat. Et
illud quidem quod ut genus totum est, hoc modo saepe
quaestionibus argumenta sappeditat, ut si sit quaestio an
iustitia utilis sit, fit syllogismus: omnis virtus utilis est,
iustitia virtus est, iustitia igitur utilis est. Hic est quaestio
de accidenti, id est an accidat iustitiae utilitas. Locus est is
qui in maxima propositione consistit: quae generi adsunt [Col.
118 8 C] speciei adsunt. Huius superior locus est a toto, id est
a genere, virtus scilicet, quae iustitiae genus est. Rursus sit
quaestio an humanae res Providentia regantur, dicemus: si mundus
Providentia regitur, homines autem partes mundi sunt, humanae
igitur res Providentia reguntur. Quaestio de accidenti locus:
quod toti convenit, id congruit et parti. Supremus locus a toto,
id est ab integro quod partibus constat: id vero mundus est, qui
hominibus totum est. A partibus etiam duobus modis argumenta
nascuntur, aut enim a generis partibus quae sunt species, aut ab
integri, id est totius quae partes tantum proprio vocabulo
nuncupantur, et de his quidem partibus quae species sunt hoc modo
sit quaestio, an virtus mentis bene constitutae sit habitus.
Quaestio est de diffinitione, [Col. 1188D] id est an habitus
mentis bene constitutae sit virtutis diffinitio. Faciemus itaque
a speciebus argumentationem sic: Si iustitia, fortitudo,
moderatio atque prudentia habitus mentis bene constitutae sunt,
haec autem quatuor virtuti veluti generi subiiciuntur, virtus
ergo bene constitutae mentis est habitus, maxima propositio. Quod
enim singulis partibus inest, id toti inesse necesse est.
Argumentum vero a partibus, id est a generis partibus, quae
species nuncupantur: iustitia enim, fortitudo, modestia, et
prudentia virtutis species sunt. Item ab his partibus quae
integri partes esse dicuntur; sit quaestio an sit utilis
medicina, haec in accidentis dubitatione constituta est dicemus:
si depelli morbos salutemque [Col. 1189A] servari mederique
vulneribus utile est, utilis medicina est; at depelli morbos,
servari salutem, mederique vulneribus utile est, utilis igitur
medicina est. Saepe autem et una quaelibet pars valet, ut
argumentationis firmitas constet, hoc modo, ut si de aliquo
dubitetur an sit liber factus; si eum vel censu, vel testamento,
vel vindicta manumissum esse monstremus, liber factus ostensus
est, atque hae partes erant dandae libertatis. Vt rursus si
dubitetur an sit domus, quod eminus prospicitur, dicemus quoniam
non est: nam vel tectum, vel parietes, vel fundamenta ei desunt;
ab una rursus parte factum est argumentum. Licet autem non solum
in substantiis, verum etiam in modo, in temporibus, in
quantitatibus, in loco, totum partesque respicere. Id enim [Col.
1189B] quod dicimus, semper in tempore totum est. Id quod
dicimus, aliquando in tempore pars est. Rursus si simpliciter
aliquid proponamus, in modo totum est; si cum adiectione, aliqua
pars fit in modo. Item si omnia dicamus in quantitate, totum
dicimus. Si aliquid a quantitate excerpsimus, quantitatis ponimus
partem. Eodem modo et in loco quod ubique est, notum est quod
alicubi, pars. Horum autem omnium haec communiter debentur
exempla, a toto ad partem secundum tempus: si Deus semper est, et
nunc est, a parte ad totum secundum modum; si anima aliquo modo
movetur, et simpliciter movetur, movetur autem cum irascitur,
universaliter igitur et simpliciter movetur. Rursum a toto ad
partes in quantitate: si verus est Apollo in omnibus vates, [Col.
1189C] verum erit Pyrrhum Romanos superare. Rursus in loco: si
Deus ubique est, et hic igitur est. Sequitur locus qui nuncupatur
a causis. Sunt vero plures causae quae vel principium motus
praestant atque efficiunt, vel specierum formas subiectae
suscipiunt, vel propter eas aliquid fit, vel quae cuiuslibet
forma est. Argumentum igitur ab efficiente causa, ut si quis
iustitiam naturalem velit ostendere, dicat: congregatio hominum
naturalis est, iustitia vero congregatio hominum fecit, iustitia
igitur naturalis est. Quaestio de accidente, maxima propositio:
quorum efficientes causae sunt naturales, ipsa quoque sunt
nataralia. Locus ab efficientibus causis: quod enim uniuscuiusque
causa est, id eam rem efficit cuius est causa. Rursus si quis
Mauros arma non habere contendat, [Col. 1189D] dicet idcirco eos
armis minime uti, quod his ferrum desit. Maxima propositio, ubi
materia deest, et quod ex materia efficitur, desit. Locus a
materia: utrumque vero, id est ab efficientibus atque materia,
uno nomine a causa nuncupatur. Aeque enim id quod efficit, atque
id quod operantis actum suscipit, eius rei quae efficitur causae
sunt. Rursus a fine, sit propositum sic, an iustitia bona sit,
fiat argumentatio talis: si beatum esse bonum est, et iustitia
bona est, hic enim est iustitiae finis, ut si quis secundum
iustitiam vivat, ad beatitudinem perducatur. Maxima propositio:
cuius finis bonus est, ipsum quoque bonum est. Locus a fine: ab
eo quoque quod cuiuslibet forma est, ita non potuisse volare
Dedalum, quoniam [Col. 1190A] nullas naturali forma pennas
habuisset. Maxima propositio: tantum quaeque posse quantum forma
naturalis sua permisit. Locus a forma: ab effectibus vero et
corruptionibus et usibus hoc modo; nam si bona est domus, et
constructio domus bona est, et econtrario, si bona est
constructio domus, bona est domus. Rursus si destructio domus
mala est, bona est domus, et si bona est domus, mala est
destructio domus. Et si bonum equitare est, bonus est equus, et
si bonus est equus, bonum est equitare. Est autem primum quidem
exemplum a generationibus, quod idem ab effectibus vocari potest;
secundum a corruptionibus; tertium ab usibus: omnium autem
maxima propositio: cuius effectio bona est, ipsum quoque bonum
est, et econverso; cuius corruptio [Col. 1190B] mala est, ipsum
quoque bonum est, et econverso; et cuius usus bonus est, ipsum
quoque bonum est, et econverso. A communiter accidentibus
argumenta fiunt quoties ea sumuntur accidentia, quae relinquere
subiectum vel non possunt vel non solent, ut si quis hoc modo
dicat: Sapientem non poenitebit, poenitentia enim malum factum
comitatur. Quod quia in sapiente non convenit, ne poenitentia
quidem. Quaestio de accidente. Maxima propositio: Cui non inest
aliquid ei, nec illud quod eius est consequens inesse potest;
locus a communiter accidentibus. Expeditis igitur locis his qui
ab ipsis terminis in quaestione positis assumuntur, nunc de his
dicendum est qui, licet extrinsecus positi, argumenta tamen
quaestionibus subministrant. Hi vero sunt vel ex rei [Col. 1190C]
iudicio, vel ex similibus, vel a maiore, vel a minore, vel a
proportione, vel ex oppositis, vel ex transumptione. Et ille
quidem locus qui rei iudicium tenet, est huiusmodi: ut si dicamus
id esse quod vel omnes iudicant vel plures. Et hi vel sapientes,
vel secundum unamquamque artium penitus eruditi. Huius exemplum
est, coelum esse volubile, quod ita sapientes atque astrologi
doctissimi iudicaverunt. Quaestio de accidente. Maxima
propositio: quod omnibus vel pluribus vel sapientibus hominibus
videtur, ei contradici non oportere. Locus a rei iudicio. A
similibus vero hoc modo: si dubitetur an hominis proprium sit
bipedem esse, dicemus: similiter inest equo quadrupes, ut homini
bipes; non est autem equo quadrupes proprium; non est igitur
[Col. 1190D] homini bipes proprium. Quaestio de proprio. Maxima
propositio: si quod similiter inest, non est proprium, nec id de
quo quaeritur esse proprium potest. Locus a similibus. Hic vero
in gemina dividitur, haec enim similitudo aut in qualitate
consistit, aut in quantitate; sed in quantitate paritas, id est
aequalitas nuncupatur, in qualitate similitudo. Rursus ab eo quod
est magis: si quaeratur an sit animalis diffinitio, quod ex se
moveri possit, dicemus sic: magis oportet animalis diffinitionem
esse quod naturaliter vivat quam quod ex se moveri possit; non
est autem haec diffinitio animalis quod naturaliter vivat; nec ea
quidem igitur quae minus videtur esse, quod ex se moveri possit,
animalis diffinitio putanda [Col. 1191A] est. Quaestio de
diffinitione. Maxima propositio: si id quod magis videtur inesse
non inest, nec id quod minus videbitur inesse inerit. Locus ab eo
quod magis est. A minoribus vero converso modo. Nam si est
hominis diffinitio, animal gressibile bipes, cum id minus
videatur esse diffinitio hominis, quam animal rationale mortale,
sitque diffinitio hominis ea quae dicit alias gressibile bipes,
erit diffinitio hominis animal rationale mortale. Quaestio de
diffinitione. Maxima propositio: si id quod minus videtur inesse
inest, id quod magis videbitur inesse, inerit. Multae autem sunt
diversitates locorum ab eo quod est magis et minus argumenta
ministrantium, quos in expositione Topicorum Aristotelis
diligentius persecuti sumus. Item a proportione, ut si quaeratur
an sorte [Col. 1191B] sint eligendi in civitatibus magistratus,
dicamus minime. Quia ne in navibus quidem gubernator sorte
praeficitur, est enim proportio. Nam ut sese gubernator habet ad
navim, ita magistratus ad civitatem. Hic autem locus distat ab eo
qui a similibus ducitur. Ibi enim una res unicuilibet alii
comparatur. In proportione vero non est similitudo rerum, sed
quaedam habitudinis comparatio. Quaestio de accidente. Maxima
propositio: quod in unaquaque re evenit, id in eius proportionali
evenire necesse est. Locus a proportione. Ex oppositis vero
multiplex est locus. Quatuor enim sibimet opponuntur modis, aut
enim ut contraria adverso sese loco constituta respiciunt, aut ut
privatio et habitus, aut ut relatio, aut ut affirmatio et
negatio. Quorum discretiones in eo libro [Col. 1191 C] qui de
Decem Praedicamentis scriptus est, commemoratae sunt, ab his hoc
modo argumenta nascuntur. A contrariis, si quaeratur an sit
virtutis proprium laudari, dicam minime, quia nec vitii quidem
vituperari. Quaestio de proprio. Maxima propositio: contraria
contrariis conveniunt. Locus ab oppositis, id est ex contrario.
Rursus in quaestione sit positum, an proprium sit oculos
habentium videre. Dicam non, eos namque qui vident, alios etiam
caecos esse contingit. Nam in quibus est habitus, in eisdem etiam
poterit esse privatio, et quod est proprium non potest a
subiecto discedere. Et quoniam veniente caecitate visus abscedit,
non esse proprium habentium oculos videre convincitur. Quaestio
de proprio. Maxima propositio: ubi privatio abesse [Col. 1191D]
potest, habitus proprium non est. Locus ab oppositis secundum
habitum et privationem. Rursus sit in quaestione propositum, an
patris sit proprium procreatorem esse. Dicam recte videri, quia
filii est proprium procreatum esse: ut enim sese habet pater ad
filium, ita procreator ad procreatum. Quaestio de proprio. Maxima
propositio: oppositorum ad se relatorum propria, et ipsa ad se
referuntur. Locus a relativis oppositis. Item sit in quaestione
propositum an sit animalis proprium moveri. Negetur, quia nec
inanimati quidem est proprium non moveri. Quaestio de proprio.
Maxima propositio: oppositorum opposita propria esse oportere.
Locus ab oppositis secundum affirmationem et negationem. Moveri
enim [Col. 1192A] et non moveri secundum affirmationem et
negationem sibimet opponuntur. Ex transumptione hoc modo fit, cum
ex his terminis in quibus quaestio constituta est, ad aliud
quiddam notius dubitatio transfertur, et ex eius probatione ea
quae in quaestione posita sunt confirmantur, ut Socrates cum quid
posset in uno quoque iustitia quaereret, omnem tractatum ad
reipublicae transtulit magnitudinem, atque ex eo quod illic
efficeret, in singulis etiam valere confirmavit. Qui locus a toto
forsitan esse videbitur. Sed quoniam non inhaeret his de quibus
proponitur terminis, sed extra posita res hoc tantum quia notior
videtur, assumitur, idcirco ex transumptione locus hic
convenienti vocabulo nuncupatus est. Fit vero haec transumptio et
in nomine quoties ab [Col. 1192B] obscuro vocabulo ad notius
argumentatio transfertur, hoc modo, ut si quaeratur an
philosophus invideat, sitque incognitum quid philosophi
significet nomen. Dicemus ad vocabulum, transferentes notius non
invidere, quia sapiens sit. Notius vero est sapientis vocabulum
quam philosophi. Ac de his quidem locis qui extrinsecus
assumuntur, liquide dictum est, nunc de mediis disputabitur.
Medii autem loci sumuntur vel ex casu, vel ex coniugatis, vel ex
divisione nascentes. Casus est alicuius nominis principalis
inflexio in adverbium, ut a iustitia inflectitur iuste. Casus
igitur est a iustitia id quod dicimus iuste. Coniugata vero
dicuntur quae ab eodem diverso modo deducta fluxerunt, ut a
iustitia iustum, iustus. Haec igitur inter se et cum ipsa
iustitia coniugata dicuntur, [Col. 1192C] ex quibus omnibus in
promptu sunt argumenta. Nam si id quod iuste est bonum est, et
quod iustum est bonum est, et si qui iustus est bonus est, et
iustitia bona est. Haec igitur secundum proprii nominis
similitudinem consequuntur. Medii vero loci appellantur, quoniam
si de iustitia quaeritur, et a casu vel a coniugatis argumenta
ducuntur, neque ab ipsa substantia proprie neque coniuncte, neque
ab iis quae sunt extrinsecus posita videntur trahi, sed ex
ipsorum casibus, id est quadam ex ipsis levi mutatione deductis.
iure igitur hi loci medii inter eos qui ab ipsis et eos qui sunt
extrinsecus collocantur. Restat locus a divisione qui tractatur
hoc modo: Omnis divisio vel negatione fit, vel partitione.
Negatione fit ut si quis ita pronuntiet: omne animal aut habet
pedes [Col. 1192D] aut non habet. Partitione vero velut si quis
dividat: omnis homo aut est sanus, aut aeger. Fit autem universa
divisio vel generis in species, vel totius in partes, vel vocis
in proprias significationes, vel accidentis in subiecta, vel
subiecti in accidentia, vel accidentis in accidentia. Quorum
omnium rationes in eo libro diligentius explicui quem de
divisione composui. Atque idcirco inde ad horum omnium
cognitionem congrua petantur exempla. Fiunt autem argumentationes
per divisionem, tum ea segregatione quae per negationem fit, tum
ea quae per partitionem. Sed qui his divisionibus utuntur, aut
directa ratiocinatione contendunt, aut in aliquod impossibile
atque inconveniens ducunt, atque ita id quod [Col. 1193A]
reliquerant, rursus assumunt. Quae facilius quisque cognoscet, si
prioribus analyticis operam dederit. Horum tamen talia in
praesens praestabunt exempla notitiam. Sit in quaestione
propositum an ulla sit origo temporis. Quod qui negare volet, id
nimirum ratiocinatione firmabit nullo modo esse ortum, idque
directa ratiocinatione monstrabit hoc modo: Tempus aut originem
habet, aut non. Sed quoniam mundus aeternus est (id enim
paulisper argumenti gratia concedatur), mundus vero sine tempore
esse non potuit, tempus quoque aeternum est. Sed quod aeternum
est caret origine, tempus igitur originem non habet. At si per
impossibilitatem idem desideretur ostendi, dicetur hoc modo:
Tempus aut originem habet, aut non. Sed si tempus habet originem,
[Col. 1193B] non fuit semper. Tempus autem habet originem, fuit
igitur quando non fuit tempus. Sed fuisse temporis est
significatio, fuit igitur tempus quando non fuit tempus, quod
fieri non potest. Non est igitur ullum principium temporis.
Posito namque ut ab ullo principium coeperit, inconveniens
quoddam atque impossibile contingit, fuisse tempus quando non
fuerit tempus. Reditur itaque ad alteram partem, quod origine
careat. Sed haec, quae ex negatione divisio est, cum per ea
quaelibet argumenta sumuntur, fieri nequit ut utrumque sit, quod
affirmatione et negatione dividitur. Itaque sublato uno alterum
manet, posito altero reliquum tollitur, vocaturque hic a
divisione locus medius inter eos qui ab ipso duci solent, atque
eos qui extrinsecus assumuntur. Cum [Col. 1193C] enim quaeratur
an ulla sit origo temporis, sumitur quidem esse originem, et ex
ea per propriam consequentiam de re ipsa quae quaeritur fit
impossibilitatis et mendacii syllogismus. Quo concluso reditur ad
prius quod verum esse necesse est. Siquidem id quod ei oppositum
est ad impossibile aliquod inconveniensque producitur. Itaque
quoniam ex ipsa re, de qua quaeritur, fieri syllogismus solet,
quasi ab ipsis locus est deductus, quoniam vero non in eo
permanet, sed ad oppositum redit, quasi extrinsecus sumitur.
Idcirco hic a divisione locus inter utrumque medius collocatur.
At vero qui ex partitione sumuntur duplici sunt modo: aliquoties
enim quae dividuntur simul esse possunt, ut si vocem in
significationes dividamus, omnes simul esse possunt, veluti cum
dicimus amplector [Col. 1193D] aut actionem significat, aut
passionem, utrumque simul significare potest. Aliquoties veluti
negationis modo quae dividuntur simul esse non possunt, ut aut
sanus est aut aeger. Fit autem ratiocinatio in priore quidem modo
divisionis, tum quia omnibus adest quod quaeritur vel non adest,
tum vero idcirco alicui adesse vel non adesse quod aliis adsit
aut minime. Nec in his explicandis diutius laborabimus, si
priores resolutorii vel Topica Aristotelis diligentis animum
lectoris instruxerint. Nam si quaeratur utrum canis substantia
sit, atque hanc divisionem faciat collocutor: Canis vel
latrabilis animalis, vel marinae belluae, vel coelestis sideris
nomen est, demonstretque per singula et canem latrabilem
substantiam [Col. 1194A] esse, marinam quoque belluam et sidus
substantiae posse supponi, monstravit canem esse substantiam.
Atque hic quidem ex ipsis in quaestione propositis, videbitur
argumenta traxisse. At in talibus syllogismis: aut sanus est, aut
aeger; sed sanus est, non igitur est aeger; sed sanus non est,
aeger igitur est. Vel ita, sed aeger est, sanus igitur non est;
vel ita, sed aeger non est, sanus igitur est, ab his quae sunt
extrinsecus sumptus est syllogismus, id est ab oppositis. Idcirco
totus hic a divisione locus inter utrosque medius esse
perhibetur, qui si in negatione sit constitutus, aliquo modo
quidem ex ipsis sumitur aliquo modo vero ab exterioribus venit.
Si vero a partitione ducantur argumenta, nunc quidem ab ipsis,
nunc vero ab exterioribus copiam praestant. Et [Col. 1194B]
Graeci quidem Themistii diligentissimi scriptoris ac lucidi, et
omnia ad facilitatem intelligentiae revocantis talis locorum
videtur esse partitio. Quae cum ita sint, breviter mihi locorum
divisio commemoranda est, ut nihil praeter eam monstretur esse
relictum, quod non intra eam probetur inclusum. De quo enim in
qualibet quaestione dubitatur, id ita firmabitur argumentis, ut
ea vel ex ipsis sumantur quae in quaestione sunt constituta, vel
extrinsecus ducantur, vel quasi in confinio horum posita
vestigentur. Ac praeter hanc quidem diffinitionem nihil extra
inveniri potest. Sed si ab ipsis sumitur argumentum, aut ab
ipsorum necesse est substantia sumatur, aut ab his quae eam
consequuntur, aut ab iis quae inseparabiliter accidunt, vel his
adhaerent, et ab eorum substantia [Col. 1194C] separari
seiungique vel non possunt, vel non solent. Quaecunque vero ab
eorum substantia ducuntur, ea aut in descriptione, aut in
diffinitione sunt, et praeter haec a nominis interpretatione.
Quae vero ea velut substantiam continentia consequuntur, talia
sunt, ut vel generis, vel differentiae, vel integri, vel
specierum, vel partium loco circa ea quae inquiruntur assistant.
Item vel causae, vel efficientes, vel materiae, vel formae, vel
finis, vel effectus, vel corruptiones, vel usus, vel quantitates,
vel tempus, vel modi. Quod vero proprie inseparabile vel
adhaerens accidens nuncupatur, id in communiter accidentibus
numerabitur. Et praeter haec quidem aliud quod cuique inesse
possit inveniri non potest. Quibus ita positis inspiciamus nunc
eos locos quos dudum extrinsecus [Col. 1194D] pronuntiabamus
assumi. Ea enim quae extrinsecus assumuntur, non sunt ita
separata atque disiuncta, ut non aliquo modo quasi e regione
quadam ea quae quaeruntur aspiciant. Nam et similitudines et
opposita ad ea sine dubio referuntur quibus similia vel opposita
sunt, licet iure atque ordine videantur extrinsecus collocata.
Sunt autem haec, similitudo, oppositio, maius, minus, rei
iudicium. In similitudine enim tum rei similitudo, tum
proportionis ratio continetur. Omnia enim similitudinem tenent.
Opposita vero in contrariis, in privationibus, in relationibus,
in negationibus constant. Comparatio vero maioris ad minus
quaedam similium dissimilitudo est. Rerum enim per se similium
discretio maius ac [Col. 1195A] minus facit. Quod enim omni
qualitate omnique ratione disiunctum est, id nullo modo poterit
comparari. Ex rei vero iudicio quae sunt argumenta quasi
testimonium praebent et sunt inartificiales loci, atque omnino
disiuncti, nec rem potius quam iudicium opinionemque sectantes.
Transsumptionis vero locus nunc quidem in aequalitate, nunc vero
in maioris minorisve comparatione consistit. Aut enim ad id quod
est simile, aut ad id quod est maius aut minus, fit argumentorum
rationumque transsumptio. Hi vero loci quos mistos esse
praediximus, aut ex casibus, aut ex coniugatis, aut ex divisione
nascuntur. In quibus omnibus consequentia et repugnantia
custoditur. Sed ea quidem quae ex diffinitione, vel genere, vel
differentia, vel causis argumenta ducuntur, demonstrativis [Col.
1195B] maxime syllogismis vires atque ordinem subministrant,
reliqua verisimilibus ac dialecticis. Atque hi loci qui maxime in
eorum substantia sunt de quibus in [Col. 1196A] quaestione
dubitatur, ad praedicativos ac simplices, reliqui vero ad
hypotheticos et conditionales respiciunt syllogismos. Expeditis
igitur locis et diligenter tam diffinitione quam exemplorum luce
patefactis, dicendum videtur quomodo hi loci maximarum sint
differentiae propositionum idque brevi, neque enim longa
disputatione res eget. Omnes enim maximae propositiones vel
diffinitionem continent, vel descriptionem, vel nominis
interpretationem, vel totum, vel partes, vel genus, vel species,
vel caetera quibus differunt inter se maximae propositiones. Nam
in eo quod sunt maximae non differunt, sed in eo quod haec a
diffinitione quidem, illa vero a genere, aliae veniunt ab aliis
locis, et his iure differre, hique earum differentiae dicuntur.
Sed quoniam divisio Themistii [Col. 1196B] patefacta est, nunc ad
M. Tullii divisionem transeamus.

 LIBER TERTIVS  

[Col. 1195B] Quod locorum differentias multipliciter varieque
tractamus, nihil mirum diligentibus ingeniis videri debet, cum
manifestum sit, unamquamque rem multis saepe differentiis, atque
in varias divisionis figuras posse partiri. Nam quia singulas res
non una, sed plures saepe differentiae comprehendunt, necesse
est, ut secundum differentiarum varietatem fiat diversitas etiam
divisionum, ut et numeri nunc eas colligimus differentias, quod
alii pares, alii impares, nunc [Col. 1195C] vero quod alii primi
atque incompositi, alii secundi atque compositi. Triangulorum
etiam multis modis fieri partitionem geometricae disciplinae
tenor ostendit. Id tamen in omnibus pervidendum est, ut nihil
extra in qualibet divisionis forma relinquatur, nihil ultra
superfluum ac praeterquam necesse est, aggregetur; quare quid
mirum videri debet, si cum antea secundum Themistium locorum
differentias dederimus, nunc diversas secundum M. Tullium
depromamus? Cuius proposita breviter partitione, atque exemplis
convenientibus expedita, tum demum quo differat, vel quo congruat
superius digestae divisioni, quo etiam altera claudat alteram
commemorabo. Nam cum M. Tullius omnem logicam facultatem, quam
rationem diligentem disserendi dixit, duas habere [Col. 1195D]
partes proposuerit, unam inveniendi, alteram iudicandi; cumque
locos diffinierit esse argumenti sedes a quibus scilicet
argumenta promuntur, argumentum etiam rationem quae rei dubiae
faciat fidem, divisionem locorum omnium hoc modo fecit. Ex his,
inquit, locis, in quibus argumenta inclusa sunt, alii in ipso
haerent de quo agitur, alii assumuntur extrinsecus. Duas igitur
locorum species fecit, alios enim in ipsis quaestionum terminis
haerere proposuit, alios extrinsecus assumi. Atque eos quidem qui
in ipsis haererent de quibus quaeritur, tali divisione partitur.
In ipso, inquit, tum ex toto, tum ex partibus eius, tum ex nota,
tum ex his rebus quae quodammodo affectae sunt ad id de quo
quaeritur. Extrinsecus autem [Col. 1196B] ea dicuntur quae absunt
longeque disiuncta sunt. Post haec eum locum qui ab effectis
ducitur, in convenientia membra partitus est, hoc modo: alia
enim, inquit, sunt coniugata, alia ex genere, alia ex forma, alia
ex similitudine, alia ex differentia, alia ex contrario, alia ex
coniunctis, alia ex antecedentibus, alia ex consequentibus, alia
ex repugnantibus, alia ex causis, alia ex effectis, alia ex
comparatione maiorum aut minorum aut parium. Quorum quidem [Col.
1196C] omnium et natura breviter attingenda est, et exempla
ponenda. Eorum igitur locorum qui in ipso de quo agitur haerent,
primum esse dixit a toto. Totum autem uniuscuiusque rei in
diffinitione constat. Omnis enim diffinitio rei quam diffinit
adaequatur; quod si una quaeque res tota est (nihil enim integrum
esse nisi totum potest), diffinitione quoque totum esse necesse
est, id est, quae totam rei quam diffinit substantiam claudat.
Diffinitio vero est oratio quae uniuscuiusque rei quidem esse
designat. Ab hac ita ducitur argumentum ut sit quaestio, an
arbores quoque sint animalia. Dicam: Animal est est substantia
animata sensibilis; arbor non est substantia animata sensibilis;
concludam: Non sunt igitur arbores animalia. Quaestio de genere.
Maxima [Col. 1196D] propositio: Vnde diffinitio abest, inde illud
quoque abesse quod diffinitur. Locus a diffinitione. Partes vero
sunt, quarum conventu efficitur totum. Partes etiam vocantur
quae dividunt totum, hae autem species vel formae nuncupari
solent. A quibus hoc modo sumitur argumentum. Ab his quidem
partibus, quarum coniunctione componitur totum hoc modo, ut si
sit dubitatio an sit anima corporea, partiemur animam velut his
tribus partibus, quod vel vegetabilem, vel sensibilem, vel
intelligibilem praestet, at ipsum neque vegetare, neque sentire,
neque intelligere corporale est. Cumque nulla sit pars animae
corporalis, omnino anima corporalis non esse monstrata est.
Quaestio de genere, id est, an anima corpori [Col. 1197A]
subiiciatur ut generi, argumentum a partibus. Maxima propositio:
A quibus partes absunt, totum quoque abesse. Locus a partibus
totum coniungentibus. Item ab his partibus quae totum dividunt
hoc modo: sit in quaestione an anima secundum locum moveatur.
Dicam motus secundum locum tres species sunt, crementum,
diminutio, permutatio; anima vero neque crescit, neque minuitur,
neque ab alio loco ad alium transit, non igitur movetur. Quaestio
de accidente. Maxima propositio, eadem quae superius, locus a
partibus totum dividentibus. A nota argumentum est, quoties ab
interpretatione nominis rei dubiae fides quaeritur, hoc modo, ut
si dubitetur an philosophia sit bonum. Dicemus, philosophia est
amor sapientiae, at id bonum est, philosophia [Col. 1197B] igitur
bonum est. Hic igitur rem non diffinivimus, sed nomen
diffinitione prodidimus. Quaestio de genere. Maxima propositio:
Nominis interpretatione rem declarari. Locus a notatione.
Coniugata sunt quae ab eodem nomine flectuntur, ut a iustitia,
iustum, iuste. Ab his ita capitur argumentum, ut si quaeratur an
ridere gaudere sit. Dicemus, Si risus gaudium est, et ridere
gaudere est. Quaestio de accidente. Maxima propositio:
Coniugatorum eamdem esse naturam. Locus a coniugatis. Genus est
quod de pluribus specie differentibus in eo quod quid
praedicatur. Ab hoc ita ducitur argumentum, ut si quaeratur utrum
anima numerus sit seipsum movens, ut Xenocrati placuit. Dicemus,
Anima substantia est, numerus vero substantia non est, igitur
[Col. 1197C] anima numerus non est. Quaestio de diffinitione,
locus a genere. Maxima propositio: Quorum diversa sunt genera,
ipsa quoque esse diversa. Forma est quod de pluribus numero
differentibus in eo quod quid sit praedicatur. Ab hac fit
argumentum hoc modo, ut si quaeratur an color in subiecto sit, id
approbabimus eo, quoniam album vel nigrum in subiecto sunt, a
specie scilicet ad genus deducentes. Quaestio de genere. Nam in
subiecto esse vel non esse, accidens vel substantiam significat,
quae sunt prima rerum genera. Maxima propositio: In formis
spectari generum proprietates. Locus a forma. Similitudo est
eadem rerum differentium qualitas. Ab hac ita fieri argumentum
iudicatur, ut si quaeratur sorte an electione rectores
civitatibus dandi sunt, negetur [Col. 1197D] quoniam ne in navi
quidem sorte, sed electione peritus rector eligitur. Similis est
navis quidem civitati, gubernator autem magistratui. Quaestio de
accidente, locus a simili. Maxima propositio: De similibus idem
est iudicium. Item a differentia, ut si quaeratur an idem sit rex
quod tyrannus. Dicemus minime, nam in rege, pietas, iustitia,
mansuetudo; in tyranno cuncta diversa sunt. Quaestio de
diffinitione, locus a differentia. Maxima propositio:
Differentium rerum non idem esse iudicium. Contraria vero quae
Cicero appellat, quatuor modis dividuntur: aut enim adversa sunt,
ut album, nigrum; aut privantia, ut iustitia, iniustitia; aut
relativa, ut dominus, servus; aut negativa, ut vivere, [Col.
1198A] non vivere. Ab his omnibus ita argumenta ducuntur. Ab
adversis: si bona est sanitas, mala est aegritudo; a privantibus:
si iniustitiam fugimus, iustitiam sequamur; a relativis:
quisquis pater esse vult, habeat filium; a negantibus: non me
accusas fecisse quod me non fecisse defendis. Quaestiones de
accidentibus. Maxima propositio: In adversis, privantibus et
negantibus contraria sibi convenire non posse, in relativis autem
absque se relativa esse non posse. Locus a contrariis, quae
melius opposita vocarentur. Adiuncta sunt quae finitimum tenent
locum, ita ut temporibus quoque, tum antecedant, ut amorem
congressio; tum rei cui adiuncta sunt haereant, ut ambulationi
pedum strepitus; tum consequantur, ut atrox facinus mentis
trepidatio. Neque haec necessaria [Col. 1198B] sunt, sed
frequenter eveniunt. Nam neque qui congressus est, modis omnibus
amavit, et qui congressus non est, uno semel aspectu in amorem
incidit; et ambulante aliquo potest non esse strepitus pedum, et
non ambulante pedes strepere, si uno eodemque loco consistens
pedes moveat; et trepidare quis, cum nihil atrox fecerit, et non
trepidare qui fecerit: ab his ducetur argumentum, vel cum amare
aliquem suscipiamur, quia fuerit ante congressus, vel ambulasse
aliquem in locum, cum pedum strepitus fuerit auditus, vel atrox
facinus commisisse, quem trepidare videamus, atque in his
quaestiones de accidentibus, locus ab adiunctis. Maxima
propositio: Ex adiunctis adiuncta perpendi. Antecedentia vero
sunt, quibus positis statim necesse [Col. 1198C] est aliud
consequatur, velut cum dicimus si homo est, animal est. Neque in
his temporibus ratio, nec rerum necessitas varia est, sed statim
ut dictum fuerit id quod antecedit, id comitatur quod subsequens
est. Hic vero locus totus in conditione est constitutus. Posita
enim conditione si sit antecedens; esse necesse est quod
consequitur, hoc modo: Si peperit, cum viro concubuit, antecedens
est peperisse, cum viro concubuisse consequens: nam neque illud
quaeritur quid prius tempore sit, quid posterius; et saepe ista
ita variantur, ut id quod posterius est tempore, antecedens esse
videatur in propositione, ut peperisse posterius est quam
concubuisse. Tamen si peperit, modis omnibus cum viro concubuit,
et hoc praecedente et prius posito, necesse est illud [Col.
1198D] intelligatur. Aliquoties vero simul sunt, ut: si sol ortus
est, dies est; aliquoties prius est quod praecedit, posterius
quod consequitur, ut: si arrogans est, odiosus est, ex arrogantia
enim quisque fit odiosus. Ex antecedenti igitur sumitur
argumentum: si peperit, cum viro concubuit; sumo quod antecedit,
at peperit; concludo quod sequitur, cum viro igitur concubuit. A
consequentibus ita sumo quod sequitur, at non concubuit cum viro,
concludo quod antecedit, non igitur peperit. Quaestio est de
accidente, locus ab antecedentibus et consequentibus. Maximae
propositiones: Posito antecedenti comitari quod subsequitur,
perempto consequenti perimi quod antecedit. Repugnantia vero sunt
contrariorum consequentia, [Col. 1199A] ut vigilare, dormire,
contraria sunt, stertere dormientibus adiunctum est. Stertere
igitur ac vigilare repugnantia sunt, ab his ita fit argumentum:
Tunc eum dicas vigilare, qui stertat? Quaestio de accidente,
argumentum a repugnantibus. Maxima propositio: Repugnantia sibi
convenire non posse. Causa est efficiens, quae quamlibet rem
praecedens efficit, non semper tempore, sed proprietate naturae,
ut sol diem. Ab hac ita sumitur argumentum: Cur esse dubites
diem, cum solem in coelo esse conspicias? Quaestio de accidente:
nam diem esse accidit aeri, id est esse propter solem lucidum;
argumentum ab efficientibus causis. Maxima propositio: Vbi causa
est, inde effectum abesse non posse. Effectum est quod efficit
causa. Ab hoc ita [Col. 1199B] sumitur argumentum: An tu dubites
amasse, quam rapuit? Quaestio de accidente, argumentum ab
effectis. Maxima propositio: Vbi effectus est, causam abesse non
posse, veluti non abfuit amor qui fuit causa, cur rapuerit, quod
est effectus. Comparatio vero maioris est, quoties id quod minus
est maiori comparatur. Ab hoc loco ita sumitur argumentum: Si is
qui patriam bello persecutus est tandem veniam meruit a civibus,
cur non is quoque mereatur qui ob seditionem motam actus est in
exsilium? Quaestio de accidente, argumentum a comparatione
maioris. Maxima propositio: Quod in re maiore valet, valeat in
minore. Minoris est comparatio, quoties maior res confertur
minori; atque ex ea capitur argumentum hoc modo: Si Caium [Col.
1199C] Gracchum mediocriter labefactantem statum reipublicae
Scipio privatus interfecit, cur non Catilinam orbem terrae caede
atque incendio vastare cupientem consules persequantur? Quaestio
de accidente, argumentum a comparatione minoris. Maxima
propositio: Quod in re minore valet, valeat in maiore. Paria sunt
quae eiusdem quantitatis sunt, et semper paritas similitudo est
quantitatis. Ab hac ita fit argumentum: Si Demosthenem quis
laudare desiderat, cur vituperet Tullium? Quaestio de accidente,
argumentum a comparatione parium. Maxima propositio: Parium idem
esse iudicium. Restat is locus quem extrinsecus dixit assumi, hic
iudicio nititur et auctoritate, et totus probabilis est, nihil
continens necessarium. Probabile autem est quod videtur vel
omnibus, vel pluribus, [Col. 1199D] vel doctis et sapientibus, et
inter hos claris atque praestantibus, vel his qui secundum
unamquamque artem peritiam consecuti sunt, ut medico in medicina,
geometrae in geometria. Ab hoc loco tale est argumentum, veluti
si dicam: Difficile est cum Carthaginensibus bellum gerere,
quoniam id P. Scipio Cornelius Africanus dixit, qui saepe fuerat
expertus. Hic vero locus extrinsecus dicitur constitutus, quoniam
non de his qui praedicati vel subiecti sunt termini sumitur, sed
ab extrinsecus posito iudicio venit; hic etiam inartificialis et
artis expers vocatur, quoniam non sibi hinc ipse conficit
argumentum orator, sed peractis positisque utitur testimoniis.
Expeditis igitur M. Tullii differentiis quibus ipse a se [Col.
1200A] maximas propositiones, quas locos esse diximus, separavit,
pertractanda breviter mihi videtur superius digesta partitio, ut
ea quae similia videntur a semetipsis ratione congrua
segregentur. Similis enim videtur locus a toto ei qui est a nota,
uterque enim in diffinitione est constitutus. Nam interpretatio
nominis quaedam ipsius nominis diffinitio est. Sed illa eorum
maxima est differentia, quia locus a toto rem diffinit; a nota
vero rem non diffinit, sed nomen interpretatur. Diversa vero sunt
res ac nomen. Hoc enim significat, illa significatur. Item locus
a partium enumeratione consimilis videtur esse ei qui est a
forma. Nam et forma pars est, et qui genus dividit enumerat
partes, neque aliter fieri ex forma argumentum potest nisi
dividatur a genere; sumi enim [Col. 1200B] omnino forma non
potest, nisi per divisionem. Sed hic quoque multa est
differentia: nam partium enumeratio totas necesse est ut dividat
partes, easque universas ad fidem argumentationis assumat, sive
illae partes, sive illae sint species, ut genus quidem speciebus,
totum vero partibus approbetur. In forma vero sufficit ad
demonstrandum quod de genere dicitur una quaelibet. Item locus a
contrario et repugnantibus videtur esse consimilis, sed habet
differentiam, quia contraria primis sibimet frontibus opponuntur.
Repugnantia vero per coniunctionem contrariorum sibi probantur
adversa, ut dormire ac vigilare statim sibi contraria sunt.
Stertere vero repugnat vigilationi idcirco quia somno
coniungitur. Adiuncta vero et antecedentia et consequentia quasi
[Col. 1200C] finitima sunt. Sed distant, quod in adiunctis nulla
est necessitas, in antecedentibus vero et consequentibus maxima;
in adiunctis vero tempora nimium valent. Nam quod adiunctum est,
id vel praecedere rem solet, vel cum ea uno eodemque tempore
esse, vel subsequi posterius. At in antecedentibus nihil horum
est, sed non habita temporis ratione mox ut fuerit antecedens,
consequens esse necesse est, et si consequens non fuerit,
antecedens necesse est interire. Ac de M. Tullii locis
sufficienter dictum est, nunc ad Themistii divisionem redeamus,
ut quomodo sibi superius digestae partitiones consentire possint
breviter explicemus, ac primum quidem totius partitionis
communiter differentias colligamus. Superior divisio docuit alios
Themistii esse locos qui in ipsis terminis [Col. 1200D] de
quibus quaeritur insunt, alios qui extrinsecus assumuntur, alios
qui inter utrosque versantur, ut hic trina intelligatur divisio.
At M. Tullii divisio locos bifariam ostendit. Alios enim in eo
ipso de quo agitur haerere proponit, alios extrinsecus assumi.
Hic igitur omnes eos locos, quos medios Themistius proposuit, his
applicuit atque coniunxit qui sunt in ipsis de quibus agitur
terminis constituti, et communiter quidem talis divisionum est
differentia, quae clarius apparebit, si singula persequamur. Eos
igitur locos, qui positi sunt in terminis, de quibus in
quaestione dubitatur, priore partitione Themistius, tum in
substantia posuit, tum in substantiae consequentia. In substantia
sunt diffinitio, descriptio, [Col. 1201A] nominis interpretatio.
Substantiae vero consequentia sunt genus, totum, species, pars,
causa efficiens, materia, forma, effectus, corruptio, finis,
usus, communiter accidentia. Eos vero qui extrinsecus assumuntur,
tum in iudicio, tum in similitudine, tum in quantitatis
comparatione, tum in oppositione, tum in proportione, tum in
transumptione separavit. Quos vero inter utrosque posuit, hos in
casibus et coniugatis et divisione constituit. Sed M. Tullius eos
qui in ipso sunt de quo quaeritur, tum ex toto, tum ex partibus
eius, tum ex nota, tum ex his rebus quae quodammodo affectae sunt
ad id de quo quaeritur posuit. Ipsa vero quae affecta sunt
multifaria divisione partitus est, solum vero iudicium
extrinsecus segregavit, pluresque partes eorum quae in divisione
[Col. 1201B] Themistii posita sunt substantiae consequentia.
Itemque locos medios inter affecta numeravit. In tam vero varia
divisione necesse est ut utraeque sibi non eadem parte
conveniant. Id vero in cunctis multipliciter divisis fieri
potest, velut si quis dividat triangulorum formas sic:
triangulorum aliae sunt aequilaterae formae, aliae duo tantum
latera habentes aequalia, aliae vero totis inaequalibus lateribus
iunctae. Rursus sit ista divisio: ut alias dicat aliquis rectum
[Col. 1202A] habentes angulum, quae orthogoniae nuncupantur,
alias dicat tribus acutis angulis contineri, quae sunt oxygoniae,
alias in obtusum angulum tendi, quae sunt ambligoniae. Necesse
est igitur ut utraeque sibi diversa partium ratione conveniant.
Nam quod est orthogonium, id semper vel duobus lateribus
aequalibus continetur, vel tribus inaequalibus. Sed quod est
ambligonium, id vel duobus lateribus continetur aequalibus, vel
tribus inaequalibus. Sed quod est oxygonium, id vel tribus
lateribus aequalibus, vel duobus inaequalibus continetur. Rursus
id quod est aequilaterum semper est oxygonium, id vero quod
duobus aequalibus lateribus continetur, vel orthogonium, vel
ambligonium, vel oxygonium esse potest. Quod vero tribus
inaequalibus continetur lateribus, [Col. 1202B] vel orthogonium,
vel ambligonium esse necesse est. Secundum igitur hunc modum
cunctam M. Tullii atque Themistii divisionem a principio pariter
ordientes, invicem sibimet clausam esse monstremus, in quibus
omnibus et exemplorum et intelligentiae superius expeditae
praesens debet esse memoria. Disponamus igitur omnem Themistii
divisionem, et post hanc subiiciatur Tulliana partitio, ut ea
quae dicenda sunt apertius oculis subiecta clarescant.

{$THEMISTII DIVISIO.$}

{$In ipso.$}
1. A substantia.
2. A definitione.
3. A descriptione.
4. A nominis interpretatione.
5. A consequentibus.
6. A toto vel genere.
7. A partibus vel specie.
8. Ab efficientibus.
9. A materia.
10. A forma.
11. A fine.
12. Ab effectibus.
13. A corruptionibus. Ab usibus.
14. A communiter accidentibus.
{$Extrinsecus.$}
1. A rei iudicio.
2. A similibus.
3. A maiore.
4. A minore.
5. Ex oppositis vel contrariis, vel relativis, vel secundum
privationem et habitum, vel per affirmationem et negationem.
6. A proportione.
7. A transumptione.
{$Medii.$}
A casibus.
A coniugatis.
A divisione.
{$M. TVLLII DIVISIO.$}
{$Ab ipso.$}
A toto.
A partibus.
A nota.
A coniugatis.
A genere.
A forma.
A similitudine.
A differentia.
A contrario.
Ab adiunctis.
Ab antecedentibus.
A consequentibus.
A repugnantibus.
A causis.
Ab effectis.
A comparatione.
Vel maiorum.
Vel minorum.
Vel parium.
{$Extrinsecus.$}
Ab auctoritate
[Col. 1203A] Quibus ita descriptis, nunc quemadmodum Marci Tullii
divisio Themistii partitioni conveniat explicemus. Locum igitur
quem Cicero dixit a toto, a substantia Themistius esse proposuit.
Vterque enim in diffinitione consistit, sive illa substantialis
sit, sive descriptio. A partium enumeratione locus ex Ciceronis
Topicis positus idem est qui in Themistii divisione inter medios
a divisione nominatus est. Quoties enim aliquid esse vel non esse
monstrare contendimus, si fidem a partium enumeratione capiamus,
id ex divisione necessario faciendum est. Divisio vero aut
formarum praecessit, aut partium, quanquam locus qui ex divisione
a Themistio inter medios collocatus est, a Cicerone in generis
tractatione ponitur. Ait enim Tullius cum de genere loqueretur
[Col. 1203B] hoc modo: Commode etiam tractatur haec argumentatio,
quae ex genere sumitur, cum ex toto partes persequare, hoc modo:
si dolus malus est, cum aliud agitur, aliud simulatur, enumerare
licet quibus modis id fiat, deinde in eorum aliquem id quod
arguas dolo malo factum, includere. Quod genus argumenti imprimis
firmum videri solet. A notatione Tullii locus is est qui
Themistii a nominis interpretatione. A coniugatis communis est
locus, eum Themistius inter medios collocavit. A genere M.
Tullius posuit, a toto Themistius. A forma Ciceronis, a parte, id
est, specie Themistii. A similitudine communis quidem est, nisi
quod M. Tullius sub ea proportionem comprehendit. A differentia
M. Tullii, a toto in Themistii divisione, vel a parte intelligi
potest: [Col. 1203C] a toto quidem, si sit constitutiva
differentia de qua sumitur argumentum, a parte vero si sit
divisibilis. [Col. 1204A] A contrario idem locus est, qui apud
Themistium ab oppositis dictus est, et extrinsecus constitutus.
Ab adiunctis ille est qui in Themistii partitione a communiter
accidentibus dicitur, inter consequentia substantiae nominatus.
Ab antecedentibus et consequentibus locus multifariam spargitur.
Nam et diffinitio et descriptio et antecedere rem et consequi
possunt. Itemque nominis interpretatio: item species antecedit,
genus consequitur. Causa etiam efficiens antecedit et sequitur
effectus; materiam vero sequitur effectus. Communiter accidentia
quoque si inseparabilia sint, necesse est ut consequantur.
Coniugata etiam sese vel antecedunt, vel consequuntur, itaque hic
locus pluribus mistus est, et non tam rebus ab aliis omnibus
quam tractatione diversus. Ipsa enim conditio consequentiae locum
[Col. 1204B] alium facit, cum ipsa conditio consequentiae, vel
in diffinitione, vel in descriptione, vel in forma, vel in causa,
vel in caeteris posita sit. Repugnantia vero oppositis
aggregantur, efficientia causis efficientibus vel materiae
effecta illi sunt consimilia loco quem Themistius posuit a fine;
nam causarum effectus finis est. A comparatione maioris vel
minoris idem locus est qui apud Themistium inter extrinsecos
locos ponitur a maiore et minore. A comparatione partium inter
eos qui a simili ducuntur esse putandus est. Dictum est enim in
quantitate similitudinem esse paritatem. Restat locus utrisque
communis, qui est extrinsecus collocatus, quem Cicero, sicut
Themistius, a rei iudicio esse proposuit. Et M. Tullii quidem
divisio superiorem Themistii partitionem tali [Col. 1204C] modo
potuerit includere, quod licet in subiecta descriptione
prospicere:

{$Tulliana divisio$} - Themistii divisio.
{$A toto.$} - A substantia.
{$A partium enumeratione.$} - A divisione.
{$A notatione.$} - A nominis interpretatione.
{$A coniugatis.$} - A coniugatis.
{$A genere.$} - A genere vel a toto.
{$A forma.$} - A parte vel specie.
{$A similitudine.$} - A simili.
{$A differentia.$} - A toto vel a parte.
{$A contrario.$} - Ab oppositis.
{$Ab adiunctis.$} - A communiter accidentibus.
{$Ab antecedentibus, A consequentibus.$} - A diffinitione vel
descriptione, vel interpretatione, vel specie, vel causa, vel
materia, vel communiter accidentibus, vel coniugatis.
{$A repugnantibus.$} - Ab oppositis.
{$Ab efficientibus.$} - A causis.
{$Ab effectis.$} - A fine.
{$A comparatione maiorum.$} - A maiore.
{$A comparatione minorum.$} - A minore.
{$A comparatione parium.$} - A similibus.
{$Ab auctoritate.$} - A rei iudicio.
[Col. 1203D] Omnis quidem M. Tullii partitio locorum in Themistii
divisione superioris descriptionis formula videtur conclusa.
Nunc Themistii divisio ad M. Tullii divisionem reducenda est.
Cuius quidem multa pars Ciceronis convenit, sicut prior etiam
descriptio docet. Quod vero ex Themistii superest divisione, id
si ad [Col. 1204D] Tullianae partitionis ordinem referatur,
facili compendio quemadmodum ad se invicem partitiones reducantur
ostenditur. Nam continuae M. Tullii divisioni ex Themistii locis
in superiore descriptione convenerant hi: Ciceronis quidem a
toto, Themistii a substantia. A partium enumeratione Ciceronis, a
divisione Themistii. [Col. 1205A] A notatione Ciceronis, a
nominis interpretatione Themistii. A coniugatis utrorumque
communis. A genere Ciceronis, a toto Themistii. A forma
Ciceronis, a parte, id est specie Themistii. A similitudine
communis. A differentia Ciceronis, a toto vel a parte Themistii.
A contrario Ciceronis, idem apud Themistium ab oppositis. Ab
adiunctis Ciceronis, eumdem a communiter accidentibus Themistius
posuit. Ab antecedentibus et consequentibus, mixti cum pluribus.
A repugnantibus Ciceronis, idem a Themistio ab oppositis dicitur.
Ab efficientibus Ciceronis, a causis Themistii. Ab effectis
Tullii, a fine Themistii. A comparatione maioris ac minoris M.
Tullii, idem sunt a maiore ac minore Themistii. A comparatione
partium Ciceronis, a similibus Themistii. Cum igitur M. Tullii
plena divisio aliquibus [Col. 1205B] membris Themistianae
divisionis aptetur, fieri non potest ut non membra Themistianae
divisionis statim ad Tullianae convenientia reducantur. Quocirca
si quid reliquum est in Themistii divisione quod superiori
formulae non videatur ascriptum, plenae M. Tullii divisioni
poterimus aptare. Invicem enim divisiones alterna reciprocatione
coniunctae sunt. [Col. 1206A] Restant autem ex Themistii locis
hi, ab usibus, ab effectibus, et corruptionibus, et proportione,
et transumptione. Quorum quidem ab usibus, si usus alicuius rei
semper effector est, ei loco Ciceronis aptandus est qui ab
efficientibus nuncupatur. Quod si ipse usus efficitur, ei loco
Ciceronis adhibendus est qui ab effectis vocatur. Ab effectibus
vero, siquidem efficit aliquid effectus, ab efficientibus causis
est; si vero ipse effectus plenum aliquid confectumque
demonstrat, is locus est quem ab effectis Tullius dixit. A
corruptionibus vero ab efficientibus dici potest. Nam cum omnis
generatio efficiat aliquid, id est substantiam formet, corruptio
rursus ipsa quoque efficit quiddam, id est substantiali forma
spoliat ac privat, velut mors facit corporis dissolutionem. A
proportione vero idem est, quem Tullius a similibus [Col. 1206B]
dixit, nam multorum in multis similitudo proportio est.
Transumptio vero siquidem ad maiora sit, locus a maiorum
comparatione est; sin vero ad minora, locus est a minorum
comparatione; quod si ad paria, locus est a parium comparatione.
Atque in his omnibus reducendis, tale satis est descriptionis
exemplum.

{$Themistii 'Ab usibus'$}:
Si ipse usus aliquid efficit: Ciceronis 'Ab efficientibus'.
Si ipse usus efficitur: Ciceronis 'Ab effectis'.
{$Themistii 'Ab effectibus'$}:
Si effectus aliquid efficit: Ciceronis 'Ab efficientibus'.
Si effectus efficitur: Ciceronis 'Ab effectis'.
{$Themistii 'A corruptionibus'$}: Ciceronis 'Ab efficientibus'
{$Themistii 'A proportione'$}: Ciceronis 'A similibus'
{$Themistii 'A transumptione'$}:
Si sit ad maius: Ciceronis 'A comparatione maiorum'.
Si sit ad minus: Ciceronis 'A comparatione minorum'.
Si sit ad par: Ciceronis 'A comparatione parium'.
[Col. 1205B] Ac de dialecticis quidem locis, quantum propositi
operis ratio postulat explicuimus. Nunc vero de rhetoricis
dicendum videtur quid sint, vel quid a [Col. 1206B] dialecticis
discrepare videantur, ad cuius plenam disputationem integrum
quarti voluminis spatium reservemus.

 LIBER QVARTVS  

[Col. 1205C] Si quis operis titulum diligens examinator
inspiciat, cum de Topicis differentiis conscribamus, non id a
nobis tantum exspectare debebit, ut locorum inter se
dialecticorum, vel etiam rhetoricorum differentias demus, verum
id multo magis ut dialecticos locos a rhetoricis segregemus, quod
nos efficacius aggredi posse arbitramur, si ab ipsa facultatum
natura, disputandi sumamus exordium. Ostensa enim dialecticae ac
rhetoricae similitudine ac dissimilitudine, ab ipsarum facultatum
necesse est formis etiam locorum qui eisdem facultatibus
deserviunt communitates discrepantiasque ducamus. Dialectica
facultas igitur thesim tantum considerat. Thesis vero est sine
circumstantiis quaestio. Rhetorica vero de hypothesibus, id est
de quaestionibus circumstantiarum multitudine inclusis, tractat
et disserit. Circumstantiae [Col. 1205D] vero sunt: quis, quid,
ubi, quando, cur, quomodo, quibus adminiculis. Rursus dialectica
quidem si quando circumstantias, veluti personam factumve aliquod
ad disputationem sumit, non principaliter, sed omnem eius vim ad
thesim, de qua disserit transfert. Rhetorica vero si thesim
assumpserit, ad hypothesim [Col. 1206C] trahit, et utraque suam
quidem materiam tractat, sed alterius assumit, ut proniore in sua
materia facultate nitatur. Rursus dialectica interrogatione ac
responsione constricta est. Rhetorica vero rem propositam
perpetua oratione decurrit. Item dialectica perfectis utitur
syllogismis. Rhetorica enthymematum brevitate contenta est. Illud
etiam differentiam facit, quod rhetor habet alium praeter
adversarium iudicem, qui inter utrosque disceptet. Dialectico
vero ille fert sententiam, qui adversarius est. Ab adversario
enim responsio veluti quaedam sententia subtilitate
interrogationis elicitur. Quae cum ita sint, omnis earum
differentia, vel in materia, vel in usu, vel in fine est
constituta: in materia, quia thesis atque hypothesis materia
quidem utrisque subiecta est; in usibus, quod haec
interrogatione, [Col. 1206D] illa perpetua oratione disceptat,
vel quod haec integris syllogismis, illa vero enthymematibus
gaudet; in fine vero, quod haec persuadere iudici, illa quod vult
ab adversario extorquere conatur. Quibus ita praecognitis paulo
posterius et quaestiones rhetoricas quae in constitutionibus
positae sunt, et proprii generis [Col. 1207A] enumerabimus locos.
Nunc paulisper mihi videtur de tota admodum breviter facultate
tractandum magnum opus atque difficile. Quanta enim sibimet ars
rhetorica cognatione iungatur, non facile considerari potest,
vixque est etiam ut auditu animadverti queat, nedum sit facile
repertu. De cuius quidem rei traditione nihil ab antiquis
praeceptoribus accepimus. De unoquoque enim praecipiunt, nihil de
communi laborantes. Quam partem doctrinae vacuam, ut possumus,
aggrediamur. Dicemus itaque de generis artis, et speciebus, et
materia, et partibus, et instrumento, instrumentique partibus,
opere etiam officioque actoris et fine, post haec de
quaestionibus ac de locis. Quocirca quod in communi speculandum
est, hinc disserendi sumamus exordium. Rhetoricae igitur genus
[Col. 1207B] est facultas. Species vero tres, iudiciale,
demonstrativum, deliberativum, et genus quidem id esse quod
diximus patet. Species autem idcirco sunt quas superius
commemoravimus, quoniam in his est tota facultas rhetoricae. In
iudiciali genere causarum integra est; item in demonstrativo, vel
deliberativo. Sed haec genera sunt causarum. Omnes enim causae,
vel speciales vel individuae, sub horum trium generum uno cadunt,
ut sub iudiciali quidem speciales ut maiestatis vel
repetundarum. Sub deliberativo vero quaecunque causae
consultationem habent: ut si specialiter accipias de bello vel de
pace, si vero individue de bello Pyrrhi vel pace. Eodem modo
etiam in demonstrativis, quaecunque veniunt in laudem aut in
vituperationem, specialiter quidem, ut laus viri [Col. 1207C]
fortis, individue vero, ut laus Scipionis, sub demonstratione
ponuntur. Materia vero huius facultatis est, omnis quidem res
proposita ad dictionem. Fere autem est civilis quaestio. In hanc
species a rhetorica venientes quasi quaedam formae capiunt sibi
materiam, et triplici informatam tenent figuram, quod posterius
liquebit, ut civilis quaestio, quae adhuc informis secundum
species erat, fiat accepto fine unicuique specierum rhetoricae
subiecta. Vt informis adhuc civilis quaestio cum acceperit ex
iudiciali finem iusti, fiat ipsa civilis quaestio in iudiciali
genere constituta. Cum vero ex deliberativo sumpserit utile vel
honestum, tunc fiet ipsa civilis quaestio in deliberativo
causarum genere constituta. Si vero ex demonstratione sumpserit
bonum, tum fit demonstrativa [Col. 1207D] civilis quaestio.
Veniunt autem ut in materiam species ex rhetorica, idcirco quod
aliter in materia sua quaelibet facultas non potest operari, quam
si suas adhibeat partes. Absentibus enim cunctis partibus suis
rhetorica quoque ipsa est absens. Sed quoniam de speciebus dictum
est rhetoricae, quoniam sunt genera causarum, ita sunt, ut
omnium negotiorum quae in civili quaestione constituta sunt,
accepto fine iusti, iudiciale sit genus; omnium vero quae
constituta sunt in civili quaestione, honestum vel utilem finem
ceperunt, deliberativum sit genus; omnium quoque quae in civili
quaestione posita finem honesti tantum bonive sumpserunt, sit
demonstrativum genus. Sed de his hactenus. Nunc de partibus [Col.
1208A] rhetoricae providendum est. Partes enim rhetoricae sunt
quinque, inventio, dispositio, elocutio, memoratio, pronuntiatio.
Partes autem vocantur idcirco, quia si aliquid harum defuerit
oratori, imperfecta facultas est; atque ideo quae universam
formant oratoriam facultatem, ea partes facultatis eius dicere
ius est. Sed hae partes quoniam rhetoricae facultatis sunt,
totamque rhetoricam facultatem componunt, necesse est ut ubi
fuerit rhetorica integra, ipsae quoque partes consequantur in
propriis speciebus; omnes igitur rhetoricae partes inerunt
rhetoricae speciebus. Quocirca et his civilibus negotiis
tractandis adhibentur, quae a praedictis speciebus rhetoricae
informatur; aeque igitur in iudiciali negotio et in deliberativo
et demonstrativo, inventio, dispositio, elocutio, memoria, [Col.
1208B] pronuntiatioque conveniunt. Quoniam vero omnis fere
facultas instrumento utitur ad faciendum quod potest, erit etiam
rhetoricae facultatis aliquod instrumentum; hoc vero est oratio,
quae partim in civili genere versatur, partim minime. De ea autem
oratione nunc loquimur quae aliquam habet quaestionem, vel quae
ad finem expediendae quaestionis accommodatur; ea vero oratio
quae in civili genere versatur, continue decurrit; ea vero quae
non est in civilibus causis, interrogatione et responsione
explicatur. Sed prior rhetorica, secunda dialectica nuncupatur,
quae hoc superiore differt: primum quod illa civilem hypothesim,
haec thesim considerat; dehinc quod illa continua, haec intercisa
oratione peragitur, et quod rhetorica oratio habet praeter
adversarium [Col. 1208C] iudicem, dialectica vero eodem iudice
quo adversario utitur. Haec igitur rhetorica oratio habet partes
sex: prooemium, quod exordium est, narrationem, partitionem,
confirmationem, reprehensionem, perorationem, quae sunt partes
instrumenti rhetoricae facultatis; et quoniam rhetorica in
omnibus suis speciebus inest, ei dem inerunt. Nec potius inerunt
quam eisdem ea quae peragunt administrabunt. Itaque et in
iudiciali genere causarum necessarius est ordo prooemii,
narrationis atque caeterorum, et in demonstrativo deliberativoque
necessaria sunt. Opus autem rhetoricae facultatis est docere
movereque, quod nihilominus isdem fere sex instrumentis, id est
orationis partibus, administratur. Partes autem rhetoricae,
quoniam partes sunt facultatis, [Col. 1208D] ipsae quoque sunt
facultates. Quocirca ipsae quoque orationis partibus quasi
instrumentis utentur in partem, atque ut his operentur, eisdem
inerit. Nam in exordiis nisi quinque sint praedictae rhetoricae
partes, ut inveniat, disponat, eloquatur, meminerit, pronuntiet,
nihil agit orator. Eodem quoque modo et reliquae fere partes
instrumenti nisi habeant omnes rhetoricae partes, frustra sunt.
Huius autem facultatis effector orator est, cuius est officium
dicere apposite ad persuasionem. Finis autem tum in ipso, tum in
altero. In ipso quidem bene dixisse, id est dixisse apposite ad
persuasionem; in altero vero persuasisse. Neque enim si qua
impediunt oratorem quo minus persuadeat, officio facto, finis non
est consecutus, [Col. 1209A] sed is quidem qui officio fuit
contiguus et cognatus, consequitur, facto officio; is vero qui
extra continetur, saepe non consequitur, neque tamen rhetoricam
suo fine contentam honore vacuavit: haec quidem ita sunt mista,
ut rhetorica insit speciebus, species vero insint causis.
Causarum vero partes status esse dicuntur, quos etiam aliis
nominibus, tum constitutiones, tum quaestiones nominare licet;
qui quidem dividuntur ita ut rerum quoque natura divisa est. Sed
a principio, quaestionum differentias ordinamur: quoniam
rhetoricae quaestiones circumstantiis involutae sunt omnes, aut
in scripti alicuius controversia versantur, aut praeter scriptum
ex re ipsa sumunt contentionis exordium. Et illae quidem quae in
scripto sunt, quinque modis fieri possunt. Vno quidem, cum [Col.
1209B] hic scriptoris verba defendat, ille sententiam: atque hoc
appellatur scriptum et voluntas. Alio modo, si inter se leges
quadam contrarietate dissentiant, quas cum ex adversa parte
defendunt, faciunt controversiam: atque hic vocatur status legis
contrariae. Tertio, cum scriptum, de quo contenditur, sententiam
claudit ambiguam: haec suo nomine ambiguitas nuncupatur. Quarto
vero, cum ex eo quod est scriptum, aliud non scriptum
intelligitur: quod quia per ratiocinationem et quamdam syllogismi
consequentiam investigatur, ratiocinatio vel syllogismus
dicitur. Quinto, cum sermo est scriptus, cuius non facile vis et
natura clarescat, nisi diffinitione detecta sit: hic vocatur
finis vel inscriptio. Quos omnes a se differre non est nostri
operis, verum rhetorici demonstrare; [Col. 1209C] haec enim
speculanda doctis non rudibus discenda proponimus, quamvis de
eorum differentia in Topicorum commentis per transitum
disseruimus. Earum autem constitutionum quae praeter scriptum in
ipsarum rerum contentione sunt positae, ita differentiae
segregantur, ut rerum quoque ipsarum natura diversa est. In omni
enim rhetorica quaestione dubitatur an sit, quid sit, quale sit,
et praeter haec, an iure vel more possit exerceri iudicium. Sed
si factum vel res quae intenditur, ab adversario negetur,
quaestio est utrum sit, ea coniecturalis constitutio nominatur.
Quod si factum quidem esse constiterit, quid vero sit id quod
factum est ignoretur, quoniam vis eius diffinitione monstranda
est, diffinitiva dicitur constitutio. At si et esse constiterit,
et de rei diffinitione [Col. 1209D] conveniat, sed quale sit
inquiratur, tunc quia cui generi subiici debeat ambigitur,
generalis qualitas nuncupatur. In hac vero quaestione et
qualitatis et quantitatis et comparationis ratio versatur. Sed
quoniam de genere quaestio est, secundum generis formam in plura
necesse est hanc constitutionem membra distribui. Omnis enim
quaestio generalis, id est cum de genere et qualitate et
quantitate quaeritur facti, in duas distribuitur partes. Nam aut
in praeteritum quaeritur de qualitate propositi, aut in praesens,
aut in futurum. Si in praeteritum, iuridicialis constitutio
nuncupatur. Si praesentis vel futuri temporis teneat quaestionem,
negotialis dicitur. Iuridicialis vero cuius inquisitio
praeteritum respicit, duabus partibus segregatur: [Col. 1210A]
aut enim in ipso facto vis defensionis inest, et absoluta
qualitas nuncupatur, aut extrinsecus assumitur, et assumptiva
dicitur constitutio. Sed haec in partes quatuor derivatur: aut
enim conceditur crimen, aut removetur, aut refertur, aut, quod
est ultimum, comparatur. Conceditur crimen, cum nulla
introducitur facti defensio, sed venia postulatur. Id fieri
duobus modis potest, si depreceris, aut purges. Deprecaris, cum
nihil excusationis attuleris; purgas, cum facti culpa his
ascribitur quibus obsisti obviarique non possit, neque tamen
personae sint, id enim in aliam constitutionem cadet. Sunt vero
haec imprudentia, casus, atque necessitas. Removetur vero crimen,
cum ab eo qui incessitur transfertur in alium. Sed remotio
criminis duobus fieri modis potest, [Col. 1210B] si aut causa
removeatur, aut factum. Causa removetur, cum aliena potestate
aliquid factum esse contenditur. Factum vero cum alius, aut
potuisse, aut debuisse facere demonstratur. Atque haec in his
maxime valent, si eius nominis in nos intendatur actio, quod non
fecerimus id quod oportuit fieri. Refertur crimen cum iuste in
aliquem facinus commissum esse contenditur, quoniam is in quem
commissum sit iniurius saepe fuerit, atque id quod intenditur
meruit pati. Comparatio est, cum propter meliorem utilioremve,
factum quod adversarius arguit commissum esse, defenditur. Horum
vero omnium sunt propriae differentiae, atque ideo minutissimae
divisiones quas rhetorum in his docendis explicandisque
conscripti libri diligentius continent. [Col. 1210C] Sed nos haec
a M. Tullio sumpsisse sufficiat. Ad aliud enim tota operis
festinat intentio. De quibus omnibus hoc inspiciendum est modo.
M. enim Tullius causarum partes constitutiones esse demonstrat eo
loco quo contra Hermagoram nititur, dicens, quod si generis
causae partes non possunt recte putari, multo minus rectae partis
causae partes putabuntur. Pars autem causae constitutio omnis
est, partes causae constitutiones esse designans. Quare de re
multa quaestio est, quomodo enim partes esse putabantur causae.
Si enim ita partes, ut species quomodo fieri potest ut in una
causa plures constitutiones sint? Nam species sibi invicem
impermistae sunt. At veniunt in causam plurimae constitutiones,
non sunt igitur partes causarum velut species status. [Col.
1210D] Illud quoque quod nulla species aliam sibi oppositam
speciem ad substantiam iuvat, constitutio vero constitutionem
confirmat ad fidem. Nec vero fieri potest ut ita sint causarum
quasi totius partes, nullum enim compositum ex una parte totum
atque integrum esse potest. Ac in causa constitutio una idonea
est constituere causam. Quid igitur est dicendum, patet via
rationi. Neque enim causae eius pars dicitur esse constitutio,
quae in controversiam venit et quam status constituit, cum
praesertim qui additur ad causam status, una iam constitutione
firmata, non sit principalis, sed accidens, atque in uno negotio
tot eveniant controversiae quot sunt constitutiones, sed quot
controversiae tot causae. Et licet eas unum contineat negotium,
causae tamen impermistae sibimet [Col. 1211A] variantur: ut qui
iuvenem de lupanari exeuntem vidit, paulo post de eodem loco
uxorem suam vidit egressam, accusat iuvenem adulterii: hic unum
negotium, hoc quod vertitur est, causae autem duae: una
coniecturalis, si neget se fecisse; altera diffinitiva, si in
lupanari concubitum dicat non posse adulterium putari. Sed neque
neganti pars est eiusdem controversiae coniecturalis status,
neque diffinienti diffinitio; totam enim continet causam. Causam
autem voco non generaliter, sed controversiam aliqua
constitutione formatam. Sunt autem constitutionis partes causae
generalis hoc modo: si enim omnis causa coniecturalis esset, nec
alius status inveniretur, non esset status coniecturalis causae
pars, sed ipsa causa esset sine dubio coniectura; sed quoniam
[Col. 1211B] partim coniectura, partim sine, partim qualitate,
partim translatione causae omnes tenentur, pars est constitutio
causae non eius quam tenendo informat, sed eius quam dividit
generalis, cuius scilicet quasi membrum aliquod abscindens, suum
facit unaquaeque constitutio. Sunt igitur partes ut species
constitutiones causae generalis, non eius quam unaquaeque tenens
informaverit. Quare genus est rhetoricae facultas. Rhetoricae
vero species tres, iudiciale, demonstrativum, deliberativum.
Materia autem, civilis quaestio, quae dicitur causa; partes huius
materiae, constitutiones. Rhetoricae partes, inventio,
dispositio, elocutio, memoria, pronuntiatio. Instrumentum,
oratio; instrumenti partes, exordium, narratio, partitio,
confirmatio, reprehensio, peroratio. Opus est [Col. 1211 C]
docere et movere; actor est orator; officium bene dicere; finis
tum bene dixisse, tum persuadere: est vero tota rhetorica in
speciebus. Species vero ita totam materiam informant, ut tamen
vicissim totam sibi vindicent, quod ex hoc intelligi potest,
quoniam omnes materiae partes singulae species tenent. Nam in
iudiciali quatuor constitutiones invenies, et in deliberativo
demonstrativoque easdem quatuor invenire queas. Vnde ostenditur,
si omnes partes causae generalis, quae est civilis quaestio,
singulae species habent, omnes vero partes causa ipsa est,
causam, id est civilem quaestionem, a speciebus vicissim
vindicari totam eo modo, quo vox uno tempore ad plurimorum aures
pervenit cum suis integra partibus, id est elementis, nam eodem
tempore tota causa ad diversas [Col. 1211D] species cum suis
partibus transit. Sed cum species in materiam venerint, id est in
civilem quaestionem, et eam cum suis obtinuerint partibus,
inferunt secum etiam ipsam rhetoricae facultatem. Quare etiam
rhetoricae partes in singulis constitutionibus inerunt. Sed
illata materia infert secum instrumentum suum, infert igitur
secum orationem, et haec proprias partes, eritque in
constitutionibus tractandis exordium, narratio, et caetera. Sed
cum instrumentum venerit in civilem quaestionem, operam quoque
suam simul infert; docebit igitur ac persuadebit in omni
constitutione. Sed haec per se venire non poterunt, nisi sit qui
haec moveat velut artifex atque architectus. Hic autem est
orator, qui cum ad causam [Col. 1212A] accesserit, faciet
officium suum; bene igitur dicet in omni genere causarum, et in
omni constitutione, faciet etiam finem, tum ut bene dixerit in
omni constitutione, tum ut persuaserit. De singulis igitur nunc
quidem in commune tractavimus. De uno quoque vero separatim post,
si erit commodum, disseremus. Atque haec hactenus. Nunc de
inventione tractandum est. Etenim prius quidem dialecticos
dedimus, nunc rhetoricos promimus locos, quos ex attributis
personae ac negotio venire necesse est. Persona est, quae in
iudicium vocatur, cuius dictum aliquod factumve reprehenditur.
Negotium factum dictumve personae, propter quod in iudicium
vocatur. Itaque in his duobus omnis locorum partitio constituta
est: quae enim habent reprehensionis occasionem, [Col. 1212B]
eadem nisi omnino ad inexcusabilem partem vergunt, defensionis
copiam subministrant: ex eisdem enim locis omnis accusatio
defensioque consistit. Si igitur persona in iudicium vocatur,
neque factum dictumve ullum reprehenditur, causa esse non
poterit. Nec vero factum dictumve aliquod in iudicium proferri
potest, si persona non exstet; itaque in his duobus omnis
iudiciorum ratio versatur, in persona scilicet atque negotio. Sed
(ut dictum est) persona est quae in iudicium vocatur, negotium
factum dictumve personae, propter quod reus statuitur; persona
igitur et negotium suggerere argumenta non possunt. De ipsis enim
quaestio est. De quibus autem dubitatur, ea dubitationi facere
fidem nequeunt. Argumentum vero erat ratio rei [Col. 1212C]
dubiae faciens fidem; faciunt autem negotio fidem, ea quae sunt
personis ac negotiis attributa. Ac si quando persona negotio
faciat fidem, veluti si credatur contra rempublicam sensisse
Catilinam, quoniam persona est vitiorum turpitudine denotata,
tunc non in eo quod persona est et in iudicium vocatur fidem
negotio facit, sed in eo quod ex attributis personae quamdam
suscipit qualitatem. Sed ut rerum ordo clarius colliquescat, de
circumstantiis arbitror esse dicendum. Circumstantiae sunt quae
convenientes substantiam quaestionis efficiunt. Nisi enim sit qui
fecerit, et quid fecerit, causaque cur fecerit, locus, tempusque
quo fecerit, modus etiam facultatesque si desunt, causa non
stabit. Has igitur circumstantias in gemina Cicero partitur, ut
eam, quae [Col. 1212D] est quis, circumstantiam in attributis
personae ponat. Reliquas vero circumstantias in attributis
negotio constituat. Et primam quidem ex circumstantiis eam, quae
est quis, quoniam personae attribuit, secat in undecim partes:
nomen ut Verres, naturam ut barbarus, victum ut amicus nobilium,
fortunam ut dives, studium ut geometer, casum ut exsul,
affectionem ut amans, habitum ut sapiens, consilium, facta, et
orationes, ea quae extra illud factum dictumque sunt quod nunc in
iudicium devocatur. Reliquas vero circumstantias, quae sunt
quid, cur, quomodo, ubi, quando, quibus auxiliis, in attributis
negotio ponit; quid et cur, dicens continentia cum ipso negotio;
cur in causa constituens: ea enim causa [Col. 1213A] est
uniuscuiusque facti, propter quam factum est. Quid vero secat in
quatuor partes: in summam facti, ut parentis occisio, ex hac
maxime locus sumitur amplificationis; ante factum, ut concitus
gladium rapuit; dum fit, vehementer percussit; post factum, in
abdito sepelivit. Quae cum omnia sint facta, tamen quoniam ad
gestum negotium de quo quaeritur pertinent, non sunt ea facta
quae in attributis personae numerata sunt; illa enim extra
negotium, de quo agitur posita, personam informantia, fidem ei
negotio praestant de quo versatur intentio; haec vero facta quae
continentia sunt cum ipso negotio, ad ipsum negotium de quo
quaeritur pertinent. Postremas vero quatuor circumstantias Cicero
ponit in gestione negotii, quae est [Col. 1213B] secunda pars
attributorum negotiis; et eam quidem circumstantiam, quae est
quando, dividit in tempus, ut nocte fecit, et in occasionem, ut
cunctis dormientibus; eam vero circumstantiam, quae est ubi,
locum dicit, ut in cubiculo fecit, quomodo vero ex circumstantiis
modum, ut clam fecit. Quibus auxiliis circumstantiam, facultatem
appellat, ut cum multo exercitu. Quorum quidem locorum, etsi ex
circumstantiarum natura discretio clara est, nos tamen
benevolentius faciemus, si uberius eorum a se differentias
ostendamus. Nam cum ex circumstantiis, alias M. Tullius posuerit
esse continentia cum ipso negotio, alias in gestione negotii.
Atque in continentibus cum ipso negotio illum annumeravit locum
quem appellavit dum fit, ex ipsa prolationis [Col. 1213C]
significatione idem videtur esse locus hic, dum fit, ei qui est
in gestione negotii. Sed non est ita, quia dum fit illud est quod
eo tempore admissum est dum facinus perpetratur, ut percussit.
In gestione vero negotii ea sunt quae ante factum, et dum fit, et
post factum quod gestum est, continent. In omnibus enim tempus,
locus, occasio, modus, facultas inquiritur. Rursus dum fit factum
est quo administratum est negotium; quae igitur sunt in gestione
negotii, non sunt facta, sed facto adhaerentia. Nullus enim
tempus, occasionem, locum, modum, facultatem facta esse
consenserit, sed (ut dictum est) aeque cuilibet facto adhaerentia
sunt, atque id nullo modo derelinquant, quia quadam relatione
subiecta sunt ipsi quod gestum est, negotio. Item ea quae sunt in
gestione [Col. 1213D] negotii sine his quae sunt continentia cum
ipso negotio esse possunt. Potest enim et locus, et tempus, et
occasio, et modus, et facultas facti cuiuslibet intelligi,
etiamsi nemo faciat, quod illo in loco, vel tempore, vel
occasione, vel modo, vel facultate fieri posset. Itaque ea, quae
sunt in gestione negotii sine his quae continentia cum ipso
negotio esse possunt, illa vero sine his esse non possunt. Factum
enim praeter locum, tempus, occasionem, modum, facultatemque
esse non poterit, atque haec quae in attributis personae ac
negotio constant, veluti in dialecticis [Col. 1214A] locis ea
quae in ipsis haerent, de quibus quaeritur. Reliqua vero, quae
vel sunt adiuncta negotio vel gestum negotium consequuntur, talia
sunt, qualia in dialecticis locis ea quae secundum Themistium
partim rei substantiam consequuntur, partim sunt extrinsecus,
partim versantur in mediis; secundum Ciceronem vero inter affecta
numerata sunt, vel extrinsecus posita. Sunt enim adiuncta
negotio, ipsi etiam aeque fidem faciunt quaestioni, affecta
quodammodo ad id de quo quaeritur, et respicientia negotium de
quo agitur. Nam circumstantiae septem in attributis personae vel
negotio numeratae sunt. Hae cum coeperint comparari, et quasi in
relationem venire, siquidem ad se continens referatur, vel ad id
quod continetur, fit aut species, aut genus. At si ad id
referatur [Col. 1214B] quod ab eo longissime distet, contrarium;
ac si ad finem suum atque exitum referatur, eventus est. Eodem
quoque modo ad maiora, minora et paria comparantur. Atque omnino
tales loci in his quae sunt ad aliquid considerantur, nam maius
et minus, aut simile, aut aeque magnum, aut disperatum accidit
circumstantiis quae in attributis negotio atque personae
numeratae sunt: ut dum ipsae circumstantiae aliis comparantur,
fiat ex his argumentum dicti factive quod in iudicium trahitur.
Distant autem a superioribus, quod superiores loci, vel facta
continebant, vel factis ita adhaerebant, ut separari non possint,
ut locus, tempus, et caetera quae gestum negotium non
relinquunt; haec vero quae sunt adiuncta negotio non adhaerent
ipsi [Col. 1214C] negotio, sed accidunt circumstantiis, et tunc
demum argumentum praestant, cum ad comparationem veniunt.
Sumuntur vero argumenta non ex contrarietate, sed ex contrario,
et non ex similitudine, sed ex simili, ut appareat non ex
relatione sumi argumentum, sed ex adiunctis negotio , et ea esse
adiuncta negotio, quae sunt ad ipsum de quo agitur negotium
affecta. Consecutio vero, quae pars quarta est eorum quae
negotiis attributa sunt, neque in ipsis inest rebus quae rerum
substantiam non relinquit , neque ex comparatione repetitur, sed
rem gestam vel antecedit, vel etiam consequitur. Atque hic totus
locus extrinsecus est: primum enim in eo quaeritur id quod factum
est, quo nomine appellari conveniat, in quo non de [Col. 1214D]
re, sed de vocabulo laboratur; qui deinde sint auctores eius
facti, et inventionis comprobatores, atque aemuli: id totum ex
iudicio, et quodammodo testimonio extrinsecus posito ad subsidium
confluit argumenti; deinde et quae eius rei sit lex, consuetudo,
pactio, iudicium, sententia, artificium. Deinde quaeritur si
natura eius evenire vulgo soleat, an insolenter et raro; utrum
homines id sua auctoritate comprobare ac defendere in his
consueverint, et caetera quae factum aliquid similiter confestim
aut intervallo solent consequi, quae necesse est extrinsecus
[Col. 1215A] posita ad opinionem magis tendere quam ad ipsam
rerum naturam. Itaque in his quatuor licet negotiis attributa
dividere, ut sint partim continentia cum ipso negotio, quae facta
esse superius dictum est; partim in gestione negotii, quae non
esse facta, sed factis adhaerentia dudum monstravimus; partim
adiuncta negotio. Haec (ut dictum est) partim in relatione
ponuntur, partim gestum negotium consequuntur, horum fides
extrinsecus sumitur. Ac de rhetoricis quidem locis satis dictum
est: nunc illud est explicandum, quae sit his similitudo cum
dialecticis, quaeve diversitas, quod cum idonee convenienterque
monstravero, propositi operis explebitur intentio. Primo adeo ut
in dialecticis locis (sicut Themistio placet) alii sunt qui in
ipsis haerent de quibus quaeritur, alii [Col. 1215B] assumuntur
extrinsecus, alii vero medii inter utrosque locati sunt: sic in
rhetoricis quoque locis, alii in personis atque negotio
consistunt, de quibus ex adversa parte certatur, alii vero
extrinsecus, ut hi qui gestum negotium consequuntur, alii vero
medii. Quorum proximi quidem negotio sunt hi qui ex
circumstantiis reliqui in gestione negotii considerantur. Illi
vero qui in adiunctis negotio collocantur, ipsi quoque inter
medios locos positi sunt, quoniam negotium de quo agitur quadam
affectione respiciunt; vel si quis ea quidem quae personis
attributa sunt, vel quae continentia sunt cum ipso negotio, vel
quae in gestione negotii considerantur, his similia locis dicat
qui ab ipsis in dialectica trahuntur de quibus in quaestione
dubitatur, consequentia vero negotium [Col. 1215C] ponat
extrinsecus, adiuncta vero inter utrumque constituat. Ciceronis
vero divisioni hoc modo fit similis. Nam ea quae continentia sunt
cum ipso negotio, vel ea quae in gestione negotii considerantur,
in ipsis haerent de quibus quaeritur; ea vero quae adiuncta
sunt, inter affecta ponuntur; sed ea quae gestum negotium
consequuntur, extrinsecus collocata sunt. Vel si quis ea quidem
quae continentia sunt cum ipso negotio in ipsis haerere
arbitretur, affecta vero esse ea quae sunt in gestione negotii
vel adiuncta negotio, extrinsecus autem ea quae gestum negotium
consequuntur. iam illae perspicuae sunt communitates, quod quidem
ipsi pene in utrisque facultatibus versantur loci, ut genus, ut
pars, ut similitudo, ut contrarium, ut maius ac minus. De
communitatibus [Col. 1215D] satis dictum est. Differentiae illae
sunt quod dialectici thesibus etiam apti sunt; rhetorici tantum
ad hypotheses, id est, ad quaestiones informatas circumstantiis
assumuntur; nam sicut ipsae facultates a semetipsis
universalitate et particularitate distinctae sunt, ita etiam
eorum loci ambitu et [Col. 1216A] contractione discreti sunt. Nam
dialecticorum maior est ambitus, et quoniam praeter
circumstantias sunt, quae singulares faciunt causas, non modo ad
theses utiles sunt, verum etiam ad argumenta quae in hypothesibus
posita sunt, eorumque locos qui ex circumstantiis constant
claudunt atque ambiunt. Itaque fit ut semper exeat rhetor
dialecticis locis, dialecticus suis possit esse contentus. Rhetor
enim quoniam causas ex circumstantiis tractat, ex eisdem
circumstantiis argumenta persumet, quae necesse est ab
universalibus et simplicibus confirmari, qui sunt dialectici.
Dialecticus vero qui prior est, posteriore non eget, nisi
aliquando inciderit quaestio personae, ut cum sit incidens
dialectico ad probandam suam thesim causa circumstantiis inclusa,
tum demum [Col. 1216B] rhetoricis utatur locis. Itaque in
dialecticis locis, si ita contingat, a genere argumenta sumuntur,
id est ipsa generis natura. Sed in rhetoricis ab eo genere, quod
illic genus est de quo agitur, nec a natura generis, sed a re
generis, scilicet ipsa quae genus est. Sed ut progrediatur, ratio
ex ea pendet, quod natura generis ante praecognita est: ut si
dubitetur an fuerit aliquis ebrius, dicetur, si refellere
velimus, non fuisse, quoniam nulla in eo luxuries antecesserit.
Idcirco nimirum, quia cum luxuries ebrietatis quasi quoddam genus
sit, cum luxuries nulla fuerit, nec ebrietas quidem fuit. Sed
hoc pendet ex altero. Cum enim luxuries non fuit, ebrietas esse
non potuit. Ex natura generis demonstratur, quod dialectica ratio
subministrat. Vnde enim genus abest, inde etiam [Col. 1216C]
species abesse necesse est, quoniam genus species non relinquit;
et de similibus quidem, et de contrariis eodem modo, in quibus
maxima est dissimilitudo inter rhetoricos ac dialecticos locos.
Dialectica enim ex ipsis qualitatibus, rhetorica ex qualitate
suscipientibus rebus argumenta vestigat. Vt dialecticus ex
genere, id est ex ipsa generis natura, rhetor ex ea re quae genus
est; dialecticus ex similitudine, rhetor ex simili, id est ex ea
re quae similitudinem cepit. Eodem modo ille ex contrarietate,
hic contrario. Omnibus igitur quae superius proposuimus
expeditis, illud arbitror apponendum quod M. Tullius Topica quae
ad C. Trebatium peritum iuris edidit, non eo modo quo de ipsis
disputari possit disseruit, sed quemadmodum rhetoricae facultatis
argumenta [Col. 1216D] ducerentur, quod in his commentariis
diligentius expedivimus qui a nobis in eiusdem Ciceronis Topica
conscripti sunt. Quo autem modo de his dialecticis rationibus
disputetur, in his commentariis quos in Aristotelis Topica a
nobis translata conscripsimus expeditum est.

<script>window.close();document.location.href='close.php';</script>