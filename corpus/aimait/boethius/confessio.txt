	

        Confessio fidei

---------------------------------------------------------
Christianam fidem Novi ac Veteris Testamenti pandit auctoritas; et quamvis 
nomen ipsum Christi vetus intra semet continuerit instrumentum, eumque 
semper significaverit adfuturum, quem tradimus per partum Virginis jam 
venisse, tamen in orbem terrarum ab ipsius nostri Salvatoris mirabili manasse 
probatur adventu. Haec autem religio nostra, quae vocatur Christiana atque 
Catholica, his fundamentis principaliter nititur, asserens: Ex aeterno, 
id est
---------------------------------------------------------
ante mundi constitutionem, ante omne videlicet quod temporis potest retinere 
vocabulum, divinam Patris, ac Filii, et Spiritus sancti, exstitisse substantiam: 
ut Deum dicat Patrem, Deum Filium, Deum Spiritum sanctum; non tamen tres 
Deos, sed unum. Patrem itaque habere Filium ex substantia sua genitum et 
sibi nota ratione coaeternum, quem Filium eatenus confitetur fides, ut 
non sit idem qui Pater, neque Patrem aliquando fuisse Filium, ne rursus 
in infinitum humanus animus divinam progeniem cogitaret; neque Filium in 
eadem natura qua Patri coaeternus est, aliquando fieri Patrem, ne rursus 
in infinitum divina progenies tenderetur; sanctum vero Spiritum, neque 
Patrem esse neque Filium, atque ideo nulla natura neque genitum neque generantem, 
sed
---------------------------------------------------------
a Patre quoque procedentem et Filio. Quis sit tantum processionis istius 
modus ita non possumus evidenter dicere, quemadmodum generationem Filii 
ex paterna substantia non potest humanus animus aestimare. Haec autem ut 
credantur, vetus ac nova informat instructio: de qua, velut arce religionis 
nostrae, multi diversa, et humaniter, atque ut ita dicam, carnaliter sentientes, 
adversa locuti sunt: ut Arius, qui, licet Deum dicat Filium, minorem tamen 
Patre multipliciter et extra Patris substantiam confitetur. Sabelliani 
quoque non tres existentes personas, sed unam ausi sunt affirmare; eumdem 
dicentes Patrem esse qui Filius est; eumdemque Filium qui Pater est; atque 
Spiritum sanctum eumdem esse qui Pater et Filius est; ac per hoc unam
---------------------------------------------------------
dicunt esse personam, sub vocabulorum diversitate signatam. Manichaei quoque, 
qui duo principia, sibi coaeterna et adversa, profitentur, unigenitum Dei 
esse non credunt: indignum enim judicant, si Deus habere filium videatur, 
nihil aliud cogitantes nisi carnaliter; ut quia haec generatio duorum corporum 
commixtione procedit, illic quoque indignum esse intellectum hujusmodi 
applicare: quae res eos nec Vetus facit recipere Testamentum, neque in 
integro
---------------------------------------------------------
Novum. Nam sicut illud omnino error eorum non recipit, ita ex virgine generationem 
Filii non vult admittere, ne humano corpore polluta videatur Dei fuisse 
natura. Sed de his hactenus; suo enim loco ponentur sicut ordo necessarius 
postularit.
Ergo divina ex aeterno natura, et in aeternum sine aliqua mutabilitate 
perdurans, sibi tantum conscia voluntate sponte mundum voluit fabricare, 
eumque cum omnino non esset, fecit ut esset; nec ex substantia
---------------------------------------------------------
sua protulit, ne divinus natura crederetur; neque aliunde molitus est, 
ne jam exstitisset aliquid quod ejus voluntatem existentia propriae naturae 
juvaret, atque esset, quod neque ab ipso factum esset, et tamen esset; 
sed verbo produxit coelos, terram creavit, ita ut coelesti habitatione 
dignas coelo naturas efficeret, ac terrae terrena componeret. De coelestibus 
autem naturis, quae universaliter vocantur angelicae, quamvis illic distinctis 
ordinibus pulchra sint omnia, pars tamen quaedam plus appetens quam ei 
natura atque ipsius auctor naturae tribuerat, de coelesti sede projecta 
est. Et quoniam angelorum numerum, id est supernae illius civitatis, cujus 
cives angeli sunt, imminutum noluit conditor permanere, formavit ex terra 
hominem atque spiritu vitae animavit,
---------------------------------------------------------
ratione composuit, arbitrii libertate decoravit, eumque, praefixa lege, 
paradisi deliciis constituit, ut, si sine peccato manere vellet, tam ipsum 
quam ejus progeniem angelicis coetibus sociaret: ut quia superior natura 
per superbiae malum ima petierat, inferior substantia per humilitatis bonum 
ad superna conscenderet. Sed ille auctor invidiae non ferens hominem illuc 
ascendere, ubi ipse non meruit permanere, tentatione adhibita fecit etiam 
ipsum ejusque comparem, quam de ejus latere formator generandi causa produxerat, 
inobedientiae suppliciis subjacere, ei quoque divinitatem promittens adfuturam, 
quam sibi dum arroganter usurpat, elisus est. Haec autem revelante Deo 
Moysi famulo suo comperta sunt, cui etiam humani generis conditionem atque 
originem
---------------------------------------------------------
voluit innotescere, sicut ab eo libri prolati testantur. Omnis divina auctoritas 
his modis constare videtur, ut aut historialis modus sit, qui nihil aliud 
nisi res gestas enuntiet, aut allegoricus, ut non illi possit historiae 
ordo consistere, aut certe ex utrisque compositus, ut et secundum historiam 
et secundum allegoriam manere videatur. Haec autem pie intelligentibus 
et veraci corde tenentibus satis abundeque relucent. Sed ad ordinem redeamus.

---------------------------------------------------------
Primus itaque homo ante peccatum cum sua conjuge incola Paradisi fuit: 
at ubi aurem praebuit suasori et conditoris praeceptum neglexit attendere, 
exsul effectus, terram jussus est excolere, atque a Paradisi sinu seclusus, 
in ignotis partibus sui generis posteritatem transposuit, atque poenam, 
quam ipse primus homo praevaricationis reus exceperat, generando transmisit 
in posteros. Hinc factum est, ut et corporum atque animarum corruptio et 
mortis proveniret interitus; primusque mortem in Abel filio suo meruit 
experiri, ut quanta esset poena, quam ipse exceperat, probaret in sobole. 
Quod si ipse primus moreretur, nesciret quodammodo, ac, si dici fas est, 
nec sentiret poenam suam; sed ideo expertus in altero est, ut quid sibi 
jure deberetur contemptor
---------------------------------------------------------
agnosceret, et dum poenam mortis sustinet, ipsa exspectatione fortius torqueretur. 
Hoc autem praevaricationis malum, quod in posteros naturaliter primus homo 
transfuderat, quidam Pelagius non admittens, proprii nominis haeresim dedicavit, 
quam catholica fides a consortio suo mox repulisse probatur. Ab ipso itaque 
primo homine procedens humanum genus, ac multiplici numerositate succrescens, 
erupit in lites, commovit bella, occupavit terrenam miseriam, qui felicitatem 
Paradisi in primo patre perdiderat. Nec tamen ex his defuerunt quos sibi 
Conditoris gratia sequestraret, ejusque placitis inservirent; quos licet 
meritum naturae damnaret, futuri tamen sacramenti et longe postmodum proferendi 
faciendo participes, perditam voluit reparare naturam.
---------------------------------------------------------
Impletus est ergo mundus humano genere, atque ingressus est homo vias suas, 
qui malitia propriae contumaciae despexerat Conditorem. Hinc volens Deus 
per justum potius hominem reparare genus humanum, quam manere protervum, 
poenalem multitudinem, effusa diluvii inundatione, excepto Noe justo homine 
cum suis liberis atque his quae secum in arcam introduxerat, interire permisit. 
Cur autem per arcae lignum voluerit justos eripere, notum est divinarum 
Scripturarum mentibus eruditis; et quasi prima quaedam mundi aetas diluvio 
ultore transacta est.
Reparatur itaque humanum genus, atque propriae naturae vitium, quod praevaricationis 
primus auctor infuderat, amplecti non destitit; crevitque contumacia quam 
dudum diluvii unda puniverat, et quae per
---------------------------------------------------------
numerosam annorum seriem permissa fuerat vivere, in brevitate annorum humana 
aetas addicta est; maluitque Deus non jam diluvio punire genus humanum, 
sed eodem permanente eligere viros per quorum seriem aliqua generatio commearet, 
ex qua nobis Filium proprium vestitum humano corpore, mundi in fine concederet. 
Quorum primus est Abraham, qui cum esset aetate confectus, ejusque uxor 
decrepita, in senectute sua repromissionis largitione habere filium meruerunt. 
Hic vocatus est Isaac, atque ipse genuit Jacob. Idem quoque duodecim patriarchas, 
non reputante Deo in eorum numero quos more suo natura produxerat. Hic 
ergo Jacob cum filiis ac domo sua transigendi causa Aegyptum voluit habitare; 
atque illic
---------------------------------------------------------
per annorum seriem multitudo concrescens coeperunt esse suspicioni Aegyptiacis 
imperiis, eosque Pharao magna ponderum mole premi decreverat et gravibus 
oneribus affligebat. Tandem Deus, Aegyptii regis dominationem despiciens, 
diviso mari Rubro, quod nunquam ante natura ulla cognoverat, suum transduxit 
exercitum, ductore Moyse et Aaron. Postea igitur, pro eorum egressione 
altis Aegyptus plagis vastata est, cum nollet dimittere populum. Transmisso 
itaque, ut dictum est, mari Rubro, venit per deserta eremi ad montem qui 
vocatur Sinai, ibique universorum conditor Deus volens sacramenti futuri 
gratia populos erudire, per Moysem data lege constituit quemadmodum et 
sacrificiorum ritus et populorum mores instruerentur; et cum multis annis 
multas
---------------------------------------------------------
quoque gentes per viam debellassent, venerunt tandem ad fluvium qui vocatur 
Jordanis, duce jam Jesu filio Nave, atque ad eorum transitum quemadmodum 
aquae maris Rubri, ita quoque Jordanis fluenta siccata sunt; perventumque 
est per eam civitatem quae nunc Hierosolyma vocatur. Atque dum ibi Dei 
populus moraretur, post judices et prophetas, reges instituti leguntur: 
quorum post Saulem primatum David de tribu Juda legitur adeptus fuisse. 
Descendit itaque ab eo per singulas successiones regium stemma, perductumque 
est usque ad Herodis tempora, qui, primus ex gentibus, memoratis populis 
legitur imperasse. Sub quo exstitit beata Virgo Maria, quae de Davidica 
stirpe pervenerat, quae humani generis genuit Conditorem. Hoc autem ideo, 
quia multis infectus criminibus mundus jacebat in mortem, electa est
---------------------------------------------------------
una gens, in qua Dei mandata clarescerent; ibique missi prophetae et alii 
sancti viri, per quorum admonitionem ipse certe populus a tumore pervicaciae 
revocaretur; illi vero, eosdem occidentes, in suae nequitiae perversitate 
manere voluerunt.
Atque jam in ultimis temporibus non prophetas neque alios sibi placitos, 
sed ipsum Unigenitum suum Deus per virginem nasci constituit, ut humana 
salus, quae per primi hominis inobedientiam deperierat, per hominem Deum 
rursus repararetur; et quia exstiterat mulier quae causam mortis primo 
viro suaserat, esset haec secunda mulier quae vitae causam humanis visceribus 
apportaret. Nec vile videatur quod Dei Filius ex virgine natus est, quoniam 
praeter naturae modum conceptus et editus est. Virgo itaque de Spiritu
---------------------------------------------------------
sancto incarnatum Dei Filium concepit, virgo peperit, post ejus editionem 
virgo permansit, atque hominis factus est idemque Dei filius; ita ut in 
eo et divinae naturae radiaret splendor, et humanae fragilitatis appareret 
assumptio. Sed huic tam sanae atque veracissimae fidei exstiterant multi 
qui diversa garrirent; et, praeter alios, Nestorius et Eutyches repertores 
haereseos exstiterunt: quorum unus hominem solum, alter Deum solum putavit 
asserere, nec humanum corpus, quod Christus induerat, de humanae substantiae 
participatione venisse. Sed haec hactenus.
Crevit itaque secundum carnem Christus; baptizatus est, ut qui baptizandi 
formam erat caeteris tributurus,
---------------------------------------------------------
ipse primus quod docebat exciperet. Post baptismum vero elegit duodecim 
discipulos, quorum unus traditor ejus fuit; et, quia sanam doctrinam Judaeorum 
populus non ferebat, eum, illata manu, crucis supplicio peremerunt. Occiditur 
ergo Christus, jacet tribus diebus ac noctibus in sepulcro; resurgit a 
mortuis, sicut, ante mundi constitutionem, ipse cum Patre decreverat; ascendit 
in coelos, ubi, in eo quod Filius Dei est, nunquam defuisse cognoscitur; 
ut assumptum hominem, quem diabolus non permiserat ad superna conscendere, 
secum Dei Filius coelesti habitationi sustolleret. Dat ergo formam discipulis 
suis baptizandi, docendi salutaria, efficientiam quoque miraculorum, atque 
in universum mundum ad vitam praecipit introire, ut praedicatio salutaris 
non jam in
---------------------------------------------------------
una tantum gente, sed orbi terrarum praedicaretur. Et, quoniam humanum 
genus naturae merito, quam ex primo praevaricatore contraxerat, aeternae 
poenae jaculis fuerat vulneratum, nec saluti suae erat idoneum, quod eam 
in parente perdiderat, medicinalia quaedam tribuit sacramenta: ut agnosceret 
aliud sibi deberi per naturae meritum, aliud per gratiae donum; ut natura 
nihil aliud nisi poenae submitteret, gratia vero, quae nullis meritis attributa 
est, quia nec gratia diceretur si meritis tribueretur, totum quod est salutis 
suae afferret.
Diffunditur ergo per mundum coelestis illa doctrina, adunantur populi, 
instituuntur Ecclesiae, fit unum corpus quod mundi latitudinem occuparet; 
cujus caput
---------------------------------------------------------
Christus ascendit in coelos, ut necessario caput
---------------------------------------------------------
suum membra sequerentur. Haec itaque doctrina et praesentem vitam bonis 
informat operibus, et post consummationem saeculi, resurrectura corpora 
nostra, praeter corruptionem ad regna coelestia pollicetur, ita ut qui 
hic bene, ipso donante, vixerit, esset in illa resurrectione beatissimus; 
qui vero male, miser post munus resurrectionis adesset. Et hoc est principale 
religionis nostrae, ut credamus, non solum animas non perire, sed ipsa 
quoque corpora quae mortis adventus resolverat, in statum pristinum futura 
beatitudine reparari. Haec ergo Ecclesia catholica, per orbem diffusa, 
tribus modis probatur existere. Quidquid in ea tenetur, aut auctoritas 
est Scripturarum, aut traditio universalis, aut certe propria et particularis 
instructio; sed auctoritate tota constringitur,
---------------------------------------------------------
universali traditione majorum nihilominus tota, privatis vero constitutionibus 
et propriis informationibus unaquaeque vel pro locorum varietate, vel prout 
cuique bene visum est, subsistit et regitur. Sola ergo nunc est fidelium 
exspectatio, qua credimus adfuturum finem mundi, omnia corruptibilia transitura, 
resurrecturos homines ad examen futuri judicii, recepturos pro meritis 
singulos, et in perpetuum atque in aeternum debitis finibus permansuros; 
solumque esse praemium beatitudinis, contemplationem Conditoris; tantam 
duntaxat, quanta a creatura ad Creatorem fieri potest: ut ex eis, reparato 
angelico numero, superna illa civitas impleatur, ubi rex est Virginis Filius; 
eritque gaudium sempiternum, delectatio, cibus,
---------------------------------------------------------
opus, laus perpetua Creatoris.


  