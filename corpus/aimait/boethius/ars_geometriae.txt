

        Ars geometriae et arithmeticae

Geometria est disciplina magnitudinis immobilis, formarumque descriptio 
contemplativa, per quam uniuscujusque termini declarari solent, documentum 
etiam visibile philosophorum, quod Latine dicitur terrae dimensio. Quoniam 
per diversas formas ipsius disciplinae primum Aegyptus fertur fuisse partita, 
pro necessitate terminorum terrae quos Nilus fluvius inundationis tempore 
infundebat, cujus disciplinae magistri
---------------------------------------------------------
mensores ante dicebantur. Sed Varro peritissimus Latinorum hujus nominis 
causam sic exstitisse commemorat dicens: Prius quidem dimensiones terrarum 
terminis positis, vagantibus ac discordantibus populis pacis utilia praestitisse. 
Deinde totius anni circulum mensuali numero fuisse partitum. Tunc et ipsi 
menses quod annum metiuntur, dicti sunt. Tunc et dimensionem orbis terrae 
probabili refert ratione collectam, ideo factum est ut disciplina ipsa 
geometriae nomen acciperet quod per saecula longa constaret.



        De utilitate geometriae rubrica.
Utilitas geometriae triplex est, ad facultatem, ad sanitatem, ad animam. 
Ad facultatem, ut mechanici et architecti. Ad sanitatem, ut medici. Ad 
animam, ut philosophi. Quam artem si arcte et diligenti cura
---------------------------------------------------------
atque moderata mente perquirimus, hoc quod praedictis divisionibus manifestum 
est, sensus nostros magna claritate dilucidat, et illud supra, quale est 
coelum animo subire, totamque illam machinam supernam indagabili ratione 
aliter discutere, et inspectiva mentis sublimitate, ex aliqua parte colligere 
et agnoscere mundi factorem qui tanta et talia arcana velavit. Nam mundus 
ipse sphaerica fertur rotunditate collectus, ut diversas rerum formas ambitus 
sui circuitione concluderet, unde librum Seneca consentanea philosophis 
disputatione formavit, cui titulus est de Forma mundi. Nam in geometria 
utique partem fatemur esse utilem teneri, et actibus agitari, in omnibus 
prodesse eam existimamus, nec sine causa summi viri etiam impensam huic 
scientiae operam
---------------------------------------------------------
dederunt, cum sit geometria divisa in numeros atque formas numerorum. Nota 
non tantum oratori, sed cuique primis saltem litteris erudito necessaria 
est, quod ad subtilitatem constat tenuissima, et ad scientiam utilissima, 
et ad exercitationem valde jucundissima. In causis vero frequentissime 
quaeritur, quia primum ordo est geometriae necessarius. Nonne et eloquentiae, 
ex prioribus geometria probat insequentia, et certis incerta, propter quod 
plures invenies, qui dialectici similiter et rhetorici ingrediantur hanc 
artem. Dialectico namque syllogismo si res poscit utitur, et qui sunt potentissimi 
grammatici, qui apodixis Graece dicuntur, idem probant, et certe enthimemate, 
qui rhetoricus est syllogismus, quod Latine interpretatur mentis conceptio, 
quem imperfectum
---------------------------------------------------------
solent artigraphi nuncupare, et ipse denique probat cujus sit formae circuitus, 
quot lineis rectis continetur. Quibus modis finitur, quae illa circumcurrens 
linea si efficiat orbem, quae forma est in planis maxima perfecta, in qua 
tot spatia complectitur. Et si quadratum paribus horis efficiat rursus 
quadrata, triangulus triangula, ipsa plus aequis lateribus quam inaequalibus, 
et alia forsitan obscuriora, quod etiam operis sequi oportet experimentum. 
Haec in planis. Nam in montibus et collibus etiam imperito patet, quia 
per solum cursum et umbrarum motum comprehenditur, et per divergia aquarum 
segregatur. Nunc ad epistolam Julii Caesaris veniamus, quod ad hujus artis 
originem pertinet, ut nec ipsius auctoris
---------------------------------------------------------
gloria pereat, ut nobis plenissime rei veritas ad notitiam veniat; quisquis 
ille tamen hanc epistolam studiose legere voluerit quibusdem compendiis 
introductus, lucidius majorum dicta in brevi percipiet.



        Rubrica.
Divus Julius Caesar, vir acerrimus et multarum gentium dominator, frequentia 
belli militem exercuit, ampliorum bellorum operibus augendae rei causa 
illustrium virorum urbes ingressus est, gentium populos rogantes recepit, 
tyrannos gladio interemit, et postquam hostilem terram obtinuit, deletis 
hostium civitatibus, denuo novas urbes constituit, dato iterum coloniae 
nomine cives ampliavit.
Milites colonos fecit, alios in Italia, alios in provinciis quibusdam. 
Haec quae divus Augustus assignatus
---------------------------------------------------------
urbes provinciarum exercitui jussit propter subitas bellorum acies, non 
solum eas civitates demum cingere muris, verum etiam loca aspera et confragosa 
satis alligari, ut ille maxime propugnaculo est, et ista loci natura, et 
ab agrorum nova dedicatione culturae colonias appellavit, quae coloniae 
his victoribus, qui temporis causa arma coepere, assignatae sunt.
Ergo ne quid nos praeterisse videamur, sed magis eorum exempla sequamur, 
saepe erit ad formam respiciendum; et quia montium altitudines praeesse 
oratio monstrabat, per ascensum praecelsi cacuminis aciem laboriose signa 
ex lapidibus constructa reliquimus, et est munita discretaque locorum quantitas 
quae permanet separatim per aquarum divergia in
---------------------------------------------------------
utraque parte valde nota partitio, alia loca riparum cursus servatur, proinde 
etiam si hostis nos infestare voluisset, eos ex proxima ripa poteramus 
expugnando rumpere. Nam circa regionem maritimam limites rectos censuimus 
ex lapidibus compactis, totam limitum recturam cursum demonstrabimus, quia 
coloniae omnes quae ad mare ponuntur littore maris terminantur. Agros convallium 
jure ordinario disposuimus, quos intercisivos nominavimus. In planitie 
vero limites recte cultellavimus.
Plerumque sunt agri quam multi assignati, quorum mensura limitum licet 
diversa sit; tamen etiam distant a se alius ab alio in pedes 100, in pedes 
150, in pedes 240, in pedes 300, in pedes 361, in pedes 420, in pedes 480, 
in pedes 600, in pedes 700, in
---------------------------------------------------------
pedes 840, in pedes 962, in pedes 1020, in pedes 10200, in pedes 1340, 
in pedes 10600, in pedes 10700, in pedes 10800, in pedes 2200, in conspectu 
tamen longo quo signis limitem agimus.
Si fuerit terminus crassus angustalis et ab alia parte longa crassus geminatus, 
hi duo limites maximi decimanus et cardo nominati sunt. Per multa millia 
pedum concurrunt, et nisi in alpes finiant dividunt agros dextra laevaque 
rectarum linearum inter se continentium.
Omnem mensuram hujus culturae mediam longiorem sive latiorem facere debes, 
quod latitudine longius fuerit, scamnum est, quod vero in longitudinem 
longius fuerit striga.

---------------------------------------------------------
Sunt fundi bene meritorum et pro aestimatione ubertatis angustiores assignati 
sunt.
Loca macra et arida ampliori termino conclusa sunt. Sunt loca subsicciva 
quae ad jus ordinarium non pertinent, sed si convenerit inter possessores, 
possideant; si non convenerit, remanet potestati.
Alia loca perfectiora ad jus publicum pertineant; totidem si possessoribus 
convenit, possident.
Sunt autem loca publica haec quae scribuntur silva et pascua publica augustinorum, 
quae illo modo alienari nequeunt, et possident tutelam aut templorum publicorum, 
aut balnearum, quae loca colliva appellant.
Ager extraclusus est, qui intra finitimam lineam et centurias interjacet; 
ideo extraclusus, quia ultra finitimos limites clauditur.



        De controversiis rubrica.

---------------------------------------------------------
Controversiarum materiae sunt duae, finis et locus, harum altera continetur 
quidquid ex agro disconvenit. Sed quoniam his quoque partibus signatae 
controversiae diversas habent conditiones, ut potui ego comprehendere, 
propriae sunt nominandae.
Genera sunt controversiarum 14: De positione terminorum. De regione. De 
fine. De loco. De domo proprietas. De possessione. De alluvione. De jure 
territorii. De subsiccivis agris. De locis publicis. De locis relictis 
et extraclusis. De locis sacris ac religiosis. De aquae pluviae accessu, 
et de itineribus.
Controversia est inter duos pluresque vicinos. Inter duos, an in rigore 
sit caeterorum sine rationis, inter plures trifinium facit, aliquibus locis 
et quadrifinium, secundum proximas possessiones, dum hoc
---------------------------------------------------------
nesciunt, non eis convenit, et diversas controversias ipsi possessores 
inter se faciunt. Alii de loco, alii vero de fine lineae litigant, alii 
de fundis attendunt. Sed avido modo quaerendum est prius origo causae. 
Natura per haereditates opinionis hujus generis controversiae fiunt, quare 
jure ordinario litigatur. Prius tamen in judicio super possessionem quaestio 
finiatur, et tunc agrimensor ad loca ire praecipiatur, ut patefacta veritate 
hujusmodi litigium terminetur.
Genera controversiarum ex flumine haec sunt, non quod occupatis agris agitur, 
sed quod vis aquae abstulerit repetitionem non habebit, quae res necessitate 
ripae muniendae sunt, sine alterius damno quisquis ille faciat qui ripam 
suam muniet. Quod si fluminis torrens aliquando tam violentus decurrerit, 
ut alveum
---------------------------------------------------------
mutet suum, multorum agros trans ripam occupat, saepe etiam insulas efficiet. 
Sed Cassius Longinus prudentissimus juris auctor et judex hoc statuit, 
ut quidquid aqua lambendo abstulerit possessor admittat, quoniam scilicet 
ripam suam sine alterius damno tueri debet. Si vero major vis decurrerit 
et in fines alterius alveum mutat suum, et fiat insula in quo concurrerit, 
unusquisque modum fluminis majoris agnoscere debet, et eam insulam ipse 
sibi vindicabit, cujus terram tempestative praeoccupavit, quoniam non possessoris 
negligentia, sed tempestatis violentia apparet arreptum.
Ager subsiccivus secundum suas determinationes
---------------------------------------------------------
ascriptus est, in finibus suis tabulario Caesaris inferimus, et quod beneficio 
concessa aut assignata coloniae fuerint, sive in proximo, sive inter alias 
civitates, libros beneficiorum ascribimus, et quidquid aliud ad instrumentum 
mensorum pertinebit ad solum coloniae, sed ad tabularium Caesaris manu 
conditoris subscriptum habere debebit.
Ager est similis subsiccivus condictionis extraclusus et non assignatus, 
qui, si rei publicae, populo Romano, aut ipsius coloniae cujus fine circumdatur, 
aut ad populum Romanum pertinet, datus non est, in
---------------------------------------------------------
ejus qui assignare potuerit remanet potestate.
Signa limitum finalium in diversas regiones, sive vocabula, vicos, vel 
possessiones haec sunt inter utrosque possessores testimonia agralia dividenda.
In montibus loca arida et confragosa petras signatas invenimus.
Summa montium terminos agusteos, id est rotundos, in effigiem columnae 
aliquos littera signatos, archas finales in partibus grumos, id est congeriem 
petrarum, arbores antemissas intactas a ferro, congeriem maceriae, id est 
ubi saxa collecta ab utrisque partibus limitem faciunt, item petras sacrificales 
aras, in quibus locis arbores intactae stare videntur, in quo loco veteres 
errantes sacrificium faciebant. Alio loco viae militares finem faciunt, 
qui termino muniuntur.
---------------------------------------------------------
Alia vero dextera montium, id est pro latere montis ripae currentes finem 
faciunt. Aliquando sepulcra finem faciunt, ideo sepulcra sequenda sunt 
quae extremis finibus concurrentibus plures concursus agrorum exspectant. 
Omnia enim monumenta dominos testantur.
Sunt termini cursorii in effigiem tituli constituti, certa loca rivi, finales 
cunabulae vel novercae, quod regulis construitur, scorpiones ubi fines 
duo cuneati se jungunt. Si forte in campestria loca ubi agri in planitie 
sunt constituti in jugeribus assignata inveniuntur. Item inter voratos 
rupis arboribus ante missis intactis, ut supra dixi sacrificales, tumor 
terrae in effigiem limitis constitutos, petras molares foveas, vel metas, 
lacus et legonatus, et fabritiis constructos calaviones. Aliquotiens enim 
petras quadratas et scriptas,
---------------------------------------------------------
quae indicant cujus agri quis dominus, quot spatium tueantur. Non enim 
omnis titulus inscriptionibus est inductus, quoniam aliquibus locis non 
sunt lapides scripti, sed in effigiem terminorum positi sunt, quos cursorios 
vocamus. Nam et ipsi montes omnino loca determinant, termini vero non unam 
mensuram inter se continent, jubente Augusto Caesare Balbo mensore, qui 
omnium provinciarum mensuras distinxit ac declaravit, perque testimonia 
suprascripta fines locorum terminentur.
Sunt enim termini quibus fides non est adhibenda, isti dicuntur itinerarii. 
Omnes enim limites itineri publico servire debebunt, qui dextra ac sinistra 
fines
---------------------------------------------------------
privatos dividunt, et in medio iter publicum, hi tales non sunt omnibus 
locis, utique sub omnes terminos signum inveniri oportet; quod ergo inventum 
pro loco termini observetur et custodiri debeat, ut ab uno ad unum dirigatur, 
et si nocte sive a nota ad notam.
Sic enim sunt certae legis consuetudines et observationes, semper signum 
in omnibus terminis positum est, aut aliquos cineres, aut carbones, aut 
testa, aut ossa, aut vitrum, aut massa ferri, aut aes, aut calcem, aut 
gypsum, aut vas fictile invenimus, quod etiam quibusdam saxorum fragminibus 
conculcabant atque diligenti cura confirmabant, ut firmius staret. Tales 
ergo, signum inter dominos, inter quos fines terminabantur, faciebant. 
Termini vero non sunt omnibus locis, sed infinita sunt multa alia testimonia,
---------------------------------------------------------
lege feliciter et intelligere curabis; qui intelliget quod videt, agrorum 
intentionem et certamen tollere potest, prudentiam tamen hi mensores habere 
debent, qui judicaturi sunt, et quos advocant, ut praestatores. In judicando 
autem mensorem bonum virum et justum agere, ut nulla ambitione aut sordibus 
moveatur, servare opinionem metris et moribus debet. Omni enim artifici 
veritas custodienda est, exclusi sunt illi qui falsa pro veris opponunt. 
Quidam per imprudentiam, quidam per imperitiam peccant. Mutans ergo in 
professione quae generaliter pro veris adjiciuntur, per controversiam argumentaliter 
et conjecturaliter etiam superflue metiri artifices coguntur, sed tutum 
hoc judicandi hominem artificem oportebit.
      


        Nomina agrimensorum rubrica.

---------------------------------------------------------
Higini, Marci, Caesaris Neronis jussu.--Julii Frontini, Junii, Claudi Caesaris 
jussu.--Siculi.--Flacci, Nypsi, Higini, Euclidis, Cassi.--Ageni, Balbi, 
Tiberii Caesaris jussu.--Urbici, Mensoris Longini.--Imp. Severini et Antonini 
j.--Imp. Vespasiani j.--Imp. Adriani j.--Imp. Trajani j.--Imp. Augusti 
Caesaris j.--Imp. Neronis j.--Imp. Valentiniani j.--Imp. Theodosii j.--Imp. 
Archadii j.--Imp. Honorii j.--Imp. Constantini jussu.



        Nomina lapidum finalium et archarum positiones rubrica.
Orthogonius rectus rectum angulum mittit. Isopleurus rectus subconstitutus.--Isosceles. 
Terminus lineatus.--Exculenus sive hexagineus. Spatula cursoria.--Excultelatus 
lateribus. Terminus in inversum positus.--Sumbus
---------------------------------------------------------
sive trapideus. Item spatula cursoria.--Isosceles. Quadrifinius.--Solus 
trigonus alia jactat. Item quadrifinius.--Parallelogrammus pentagonus. 
Terminus gamatus. Hexagineus. Terminus lineatus, id est quadrifinius.--Septagenus. 
Item quadrifinius.--Sinagonus. Noverca.--Terminus Graeca littera scriptus. 
Simmatus.--Terminus in summo acutus. Centustatus.--Circulatus pyramus, 
item acuto similis. Trivortinus.--Item pyramus vitae praecisae similis. 
Amicirculus--Completus rhombus amblygineus. Varoberinus.--Amicirculus quadratus. 
Trudeus.--Terminus agusteus. Terminus augustus in summo acutus.--Terminus 
cursorius. Lapis molaris.--Terminus finitrius. Monumentum.--Sepulturam 
cum ossibus
---------------------------------------------------------
finalem. Mauspleus.--Terminus in laterculis. Arca finalis.--Terminus quadrifinius. 
Lippus.--Terminus rotundus. Kalasiones.--Terminus cui subjacet angulus. 
Terminus quadrifinius.
Tu qui vis perfectus esse geometricus, lege ista omnia quae capitulata 
sunt subterius. Nam imprimis scire oportet arithmeticam artem, quae continet 
numerorum causas ac divisiones, id est: qualis est definitio ac divisio, 
de paribus imparibus numeris;--qualis est compositus numerus, et qualis 
incompositus;--qualis est perfectus numerus, et qualis imperfectus;--qualis 
est divisibilis numerus, et qualis indivisibilis;--qualis est particularis 
numerus, et qualis superpartiens;--qualis est superfluus numerus, et qualis 
diminutivus;--qualis est multiplex numerus, et qualis
---------------------------------------------------------
submultiplex;--qualis est solidus numerus, et qualis sphaericus;--quomodo 
inventa est geometria;--quid sit geometria;--quae utilitas;--qui ordo praescriptionis;--quae 
sit ratio praepositionis;--quae dispositionis;--quae distributionis;--quae 
descriptionis;--quae demonstrationis;--quae conclusionis;--qualis est recta 
linea;--qualis est superficies lineae;--qualis est divitrica linea;--quot 
sunt extremitatum genera;--quot genera summitatum;--quot genera angulorum;--qualis 
est planus angulus;--qualis est obtusus angulus;--qualis est hebes angulus;--qualis 
est rectus angulus;--qualis est acutus angulus;--qualis partita mensura 
sit;--quantum trahit stadius;--quid sitacus;--quid sint climate;--quid 
centua;--quid leuca;--quid arrapennis;--quid jugerum;--quid centuria;--quid
---------------------------------------------------------
punctum;--quid est diametrus;--quid paralellogrammum;--quid figura;--quid 
circulus;--quot in partes sit divisio.
Si scis ista omnia ad plenitudinem, nosti locorum segregationem. Nam qui 
ignorant regulam hujus artis multa opponunt falsa pro veris.
D. Quomodo inventa est geometria?
M. Inventam esse geometriam Aegyptii dicunt pro necessitate terminorum 
terrae, quos nullus inundationis tempore infundebat.
D. Unde vocata sit geometria?
M. Geometria nominata est a dimensione terrae, per quam uniuscujusque terrae 
termini declarari solent.
D. Quid sit geometria?
M. Geometria est disciplina magnitudinis et figurae
---------------------------------------------------------
quae secundum magnitudinem contemplatur.
D. Quae sit intentio?
M. Intentio Euclidis duplex est, ad discipulum respiciens et ad naturas 
rerum. Ad discipulum respiciens, quia oportet eum ab his uti isagogicis 
incipere pro facilitate, pro brevitate, et eo quod in quaestionibus ob 
hoc nulla sit difficultas. Pro rerum natura, eo quod physicae scientiae, 
et Timaei sive Platonis doctrina plurima geometricae demonstrare noscuntur.
D. Quae utilitas?
M. Utilitas (ut supra praefati sumus) geometriae triplex est, ad facultatem, 
ad sanitatem, ad animam: ad facultatem, ut mechanici; ad sanitatem, ut 
medici; ad animam, ut philosophi.

---------------------------------------------------------
D. Qui ordo est geometriae in disciplinis?
M. Aliquatenus post arithmeticam servus est, aliquatenus tertius.
D. Tituli inscriptio quomodo intelligatur?
M. Est enim tituli praescriptio elementorum quae figurae simpliciores sunt, 
et ex his aliae componuntur quae in his etiam resolvuntur.
D. Si proprius codex?
M. Codex iste secundum dispositionem Euclidis esse dicitur, secundum demonstrationem 
vel inventionem aliorum plerumque esse dicitur.
D. In quot partes dividitur?
M. Dividitur codex iste in quatuor partes: in epipedis, in arithmeticis, 
in rationalibus et irrationalibus lineis, et in solidis.

---------------------------------------------------------
D. Quae sunt in demonstratione geometrica?
M. Propositio, dispositio, distributio, descriptio, demonstratio et conclusio.
Restat autem nobis profundissimam quamdam tradere disciplinam, quae ad 
omnium naturae tum rerum integritatem maxime ratione pertineat. Magnus 
quippe in hac scientia fructus est, si quis non nesciat quod bonitas diffinita 
et sub scientia cadens animoque semper imitabilis et perceptibilis prima 
natura est, et suae substantiae decore perpetua, infinitum vero malitiae 
dedecus nullis propriis principiis nixum, sed natura semper errans ab omni 
definitione principii tanquam aliqua signo optimae figurae impressa componitur, 
et ex illo erroris fluctu retinetur. Nam nimiam cupiditatem iraeque immodicam 
effrenationem,
---------------------------------------------------------
quasi quidam rector animus pura intelligentia roboratus astringit. Nos 
tamen quae de numeris a Nicomacho diffusius disputata sunt, vel a Varrone 
de mensuris ostensa sunt, moderata brevitate collegimus. Et quae transcursa 
velocius angustiorem intelligentiae praestabant aditum, mediocri adjectione 
reseravimus, ut aliquando ad evidentiam rerum nostris etiam formulis ac 
descriptionibus uteremur, quod nobis quantis vigiliis ac sudore constiterit, 
facile sobrius lector agnoscit. Et has quodammodo inaequalitatis formas 
temperata bonitate laborando collegimus, ipse lector probabit, quae nos 
ex Graecarum opalentia litterarum in Romanum orationis thesaurum contrahimus. 
Si quae ex sapientiae doctrinis emicuerunt, sapientissimi judicio per nos 
comprobentur. Vides
---------------------------------------------------------
igitur ut tam magni laboris effectus tuum tantum lector exspectet examen, 
nec in aures prodire publicas nisi doctae sententiae astipulatione nitatur, 
quod nihil mirum videri debet, cum id opus quod sapientiae inventa persequitur, 
non auctoris, sed alieno incumbat arbitrio. Est enim sapientia numerorum 
causas et divisiones earum quae vera est cognitio et integra comprehensio, 
quod haec qui spernit, id est semitam sapientiae, ei denuntio non recte 
philosophandum. Haec autem est arithmetica, haec enim cunctis prior est, 
non modo quod hanc ille hujus mundanae molis conditor Deus primam suae 
habuit ratiocinationis exemplar, et ad hanc cuncta constituit, quaecunque 
fabricata ratione per numerum assignati ordinis invenere
---------------------------------------------------------
concordiam, sed hoc quoque prior arithmetica declaratur, quod quaecunque 
natura priora sunt; his sublatis, simul posteriora tolluntur. Quod si posteriora 
pereant, nihil de statu prioris substantiae permutat, ut animal prius est 
homine. Nam si tollas animal, statim quoque hominis natura deleta sit. 
Si hominem sustuleris, animal non peribit, proprie tamen ipsa numerorum 
natura cuncta praecessit. Omnia quaecunque a primaeva rerum natura constructa 
sunt, videntur numerorum ratione formata. Hoc enim fuit principale in animo 
conditoris exemplar, hinc enim quatuor elementorum multitudo mutuata est, 
hinc temporum vices, hinc motus astrorum coelique conversio. Proprie tamen 
ipsa numerorum natura omnes astrorum cursus, omnisque astronomica ratio
---------------------------------------------------------
constituta est. Sic enim ortus occasusque colligimus, sic tarditates velocitatesque 
errantium siderum custodimus, sic defectus et multiplices lunae variationes 
agnoscimus, quia quoniam prior, ut claruit, arithmeticae usus est, huic 
disputationis sumamus exordium, hoc idem in geometria vel in arithmetica 
videtur incurrere. Si enim numeros tollas, unde triangulum vel quadratum 
comprehendere possumus, vel quidquid in geometria versatur, quae omnia 
numerorum denominativa sunt, hoc autem erit perspicuum si intelligamus 
omnes inaequalitates crevisse primordiis, ut ipsa quodammodo aequitas matris 
et radicis obtinens vim, ipsa omnes inaequalitatis species ordinesque perfundavit. 
Sint enim nobis tres bini, vel tres terni, vel tres quaterni, vel quantos 
ultra libet ponere.
---------------------------------------------------------
Quod enim in his tribus terminis evenit, idem contingit in caeteris. Ex 
his igitur secundum praecepti nostri ordinem videas primum nasci multiplices 
si convertantur, et in his duplices prius, dehinc triplos, inde quadruplos 
et ad eumdem ordinem consequentes. Rursus multiplices si convertantur, 
ex his superparticulares orientur. Ex duplicibus quidem sesquialteri. Ex 
triplicibus sesquitertii. Ex quadruplis sesquiquarti, et caeteri in hunc 
modum. Ex superparticularibus vero conversis superpartientes nasci necesse 
est, ita ut ex sesquialtero nascatur superbipartiens, supertripartientem 
sesquitertius gignat, ut ex sesquiquarto superquadripartiens. Rectis autem 
positis neque conversis prioribus superparticularibus, multiplices superparticulares 
oriuntur. Rectis vero
---------------------------------------------------------
superpartientibus, multiplices superpartientes efficiunt; praecepta autem 
tria haec sunt, ut primum numerum primo facias parem, secundo vero primum, 
et secundo tertium, primo duobus secundis et tertio. Cum enim eum in terminis 
aequalibus feceris, ex his qui nascentur duplices erunt. De quibus duplicibus 
si idem feceris, triplices procreantur, et de his quadruplices, atque in 
infinitum omnes formas numeri multiplices explicabis. Illi quidem quorum 
partes ultra quam satis est sese perrexerint, superflui nominantur, ut 
sunt 12, vel 114. Hi enim suis partibus comparati, majorem partium summam 
toto corpore sortiuntur: est enim duodenarii medietas 6, pars tertia 4, 
pars quarta 3, pars sexta 2, pars duodecima 1, omnisque
---------------------------------------------------------
hic cumulus redundat in 16, et totius corporis sui multitudinem vincunt. 
Rursus 24 numeri medietas est 12, tertia 8, quarta 6, sexta 4, octava 3, 
duodecima 2, vigesima quarta 1, qui omnes 36 rependunt, in qua re manifestum 
est quod summa partium major est, et supra proprium corpus exundat. Atque 
hic quidem cujus compositae partes totius termini multitudine superantur, 
ut 8, vel 14, habet enim octonarius partem mediam, id est 4, habet et quartam 
quod est 2, habet et octavam 1, quae cunctae in unum reductae septem colligunt, 
minorem scilicet summam toto corpore concludentes. Rursus quatuordecim 
habet medietatem, id est 7, habet septimam, id est 2, habet quartam decimam, 
id est 1, quae si in unum collectae sint denarii numeri summa sucorescit, 
toto
---------------------------------------------------------
scilicet termino minor. At 2 qui hoc modo sunt ut prior ille quem suae 
partes superant, tales videantur tanquam si quis multis super naturam manibus 
natus aut duplici conjunctus corpore, vel quidun quam monstruosum naturae 
in partium multiplicatione subripuit.
Ille vero minores, ut si naturaliter quadam necessaria parte detracta aut 
minus oculo nasceretur, vel alio curtatus membro naturale totius suae plenitudinis 
dispendium sortiretur, inter hos autem velut inter aequales intemperantias 
medii temperamentum limitis sortitus est ille numerus qui perfectus dicitur 
esse virtutis scilicet aemulator, qui nec supervacua progressione dirigitur, 
nec contracta rursus diminutione remittitur. Sed medietatis obtinet, qui 
suis aequis
---------------------------------------------------------
partibus nec grassatur abundantia, nec eget inopia, ut 6 vel 28. Namque 
senarius habet partem mediam, id est 3, et tertiam, id est 2, et sextam, 
id est 1, quae in unam summam si redactae sint, id est 3, 2, 1, id est 
par totum numeri corpus suis partibus invenitur; 28 vero habet medietatem 
14 et quartam 7, et septimam 4, et quartam decimam 2, vigesimam octavam 
1, quae in unum redacta totum partibus corpus aequabunt, in uno enim junctae 
partes 28 efficiunt. Est autem in his quoque magna similitudo virtutis 
et vitii; perfectos enim numeros rare invenies, eosque facile numerabiles, 
quippe qui pauci sunt, et nimis constanti ordine procreati. At vero superfluos 
infinitos reperies, nec ullis ordinibus, passim inordinateque dispositos, 
et a nullo certo fine generatos. Sunt autem perfecti numeri
---------------------------------------------------------
intra denarium numerum 6, intra centenarium 28, intra millenarium 416, 
intra decem millia 800 et 128. Et semper hi numeri duobus paribus terminantur 
6 et 8, et semper alternatim in hos numeros summarum fines provenient. 
Nam et primum 6, inde 28, post hos 496. Idem senarius qui primus, postquam 
800 et 128, idem octonarius qui secundus.
Majoris vero inaequalitatis numeri quinque sunt partes: est enim una quae 
vocatur multiplex, alia superparticularis, tertia superpartiens, quarta 
multiplex superparticularis, quinta multiplex superpartiens. His igitur 
quinque majori partibus oppositae sunt aliae quinque partes, quae minoris 
sigillatim speciebus iisdem nominibus nuncupantur, sola tantum praepositione
---------------------------------------------------------
distantes. Dicitur enim submultiplex, subsuperparticularis, subsuperpartiens, 
submultiplex, superparticularis, submultiplex, superpartiens. In prima 
parte si multiplicatur numerus multiplex dicitur. In parte superparticularis 
dicitur. In tertia superpartiens, id est quarta multiplex superparticularis. 
In quinta multiplex superpartiens. Minores vero numeri aliqua parte unus 
subsistens, atque idem per partes, secundum majorum normam multitudinemque 
protenditur.
      


        De paribus et imparibus numeris rubrica
Descriptio autem quae supposita est hoc modo facta est: quantoscunque in 
ordine pariter parium numerorum ternarius numerus multiplicavit, quicunque 
ex eo procreati sunt primo sunt versu dispositi. Rursus
---------------------------------------------------------
qui eodem multiplicante quinario nati sunt, secundo loco sunt constituti. 
Post vero quos septenarius caeteros multiplicans procreavit, eosdem tertio 
constituimus loco, atque idem in reliqua descriptionis parte perficimus, 
superius igitur digestae descriptionis haec ratio est: si ad latitudinem 
respicias, ubi est duorum terminorum una medietas, ipsosque terminos jungas, 
duplos eos propria medietate reperies, et 36 et 20 faciunt 56, quorum medietas 
est 28, et 12 si jungas faciunt 150, quorum 20 medietati medius eorum terminus 
invenitur. Ac vero ubi duas medietates habent, utraeque extremitates junctae 
utrisque medietatibus aequales fiunt, ut 12 et 36 dum conjunxeris fiunt 
48; horum si medietates sibimet applicaveris, id est 20 et 28, idem erit. 
Atque in alia
---------------------------------------------------------
parte latitudinis eodem ordine qui fiunt numeri notati sunt, neque ulla 
in re ratio utriusque latitudinis discrepavit. Idemque eodem ordine in 
caeteris numeris pernotabis, et hoc secundum formam pariter imparis numeri 
fit, in quo hanc proprietatem esse supra jam dictum est. Rursus si ad longitudinem 
respicias, ubi duo termini unam medietatem habent, quod fit ex multiplicatis 
extremitatibus, hoc fit si medius terminus suae capiet pluralitatis augmenta. 
Nam duodecies 48 faciunt 576; medius vero eorum terminus, id est 24, si 
multiplicetur, eosdem rursus 576 procreabit. Et rursus si 24 in 546 multiplicetur, 
faciunt 2304, quorum medius terminus, id est 48, si in semetipsum ducatur, 
idem 2304 procreantur. Ubi autem duo termini duas medietates includunt, 
quod
---------------------------------------------------------
fit multiplicatis extremitatibus, hoc idem redditur in alterutram summam 
medietatibus ductis. Duodecies enim 546 multiplicatis in 152 procreantur, 
duae vero eorum medietates, id est 24 et 48, si in semetipsas multiplicentur, 
eosdem in 152 restituent, atque hoc ad imitationem cognationemque numeri 
pariter paris, a quo participatione tracta, haec ei cognoscitur ingenerata 
proprietas. Et in alio vero latere longitudinis, eadem ratio descriptioque 
notata est, qua in re manifestum est totum numerum, ex superioribus duobus 
esse procreatum, quod eorum retinet proprietates. Quoniam autem naturaliter 
et secundum propriam ordinis consequentiam multiplicem inaequalitatis speciem 
cunctis praeposuimus, primamque speciem esse
---------------------------------------------------------
monstravimus, licet hoc nobis posterioris operis ordine clarescat. Hic 
quoque perstringentes, id quod proposuimus planissime breviterque doceamus. 
Sit enim talis descriptio in qua ponatur in ordinem usque ad denarium numerum 
continui numeri ordo naturalis, et secundo versu duplus ordo texatur, tertio 
vero triplus, quarto autem quadruplus, et hoc usque ad decuplum. Sic enim 
cognoscemus quemadmodum superparticulari, et superpartienti, et cunctis 
aliis princeps erit species multiplicis, et quaedam alia simul inspiciemus, 
et ad subtilitatem tenuissima, et ad scientiam utilissima, et ad exercitationem 
valde jucundissima.
Si igitur duo prima latera praepositae formulae, quae faciunt angulum ab 
uno ad decem, et decem procedentia
---------------------------------------------------------
respiciantur, et his subteriores ordines comparentur, qui scilicet a 4 
angulum insipientes in vicenos terminum ponunt, duplex, id est prima species 
multiplicatis ostenditur, ita ut primus primum sola superet unitate, id 
est duo unum, secundus secundum binario supervadat, ut quaternarius binarium, 
tertius tertium tribus, ut senarius ternarium, quartus quartum quaternarii 
numerositate transcendat, ut octo quaternarium et per eamdem cuncti sequentiam 
sese minoris pluralitate praetereant.
Si vero tertius angulus inspiciatur, qui ab novem inchoans, longitudinem 
latitudinemque tricenis altrinsecus numeris extendit, et hic cum prima 
latitudine et longitudine comparetur, triplex species multiplicitatis occurrit, 
ita ut ista comparatio per decimam
---------------------------------------------------------
litteram fiat, hique se numeri superabunt, secundum paralitatis factam 
naturaliter connexionem; primus enim primum duobus superat, ut unum tres, 
secundus secundum quaternario, ut binarium senarius, tertius tertium sex, 
ut ternarium novenarius, et ad eumdem caeteri modum progressionis accrescunt. 
Quam rem nobis scilicet et ipsa naturalis objecit integritas, nihil nobis 
extra machinantibus, ut in ipso modulo descriptionis apparet.
Si quis autem quarti anguli terminum qui sedecim numeri quiditate notatus 
est, et longitudinem quae in quadragenos terminat, velit superioribus comparare, 
per 10 litterae formam proportione collata, quadruplici multitudinem pernotabit, 
hisque est ordinabilis super se progressio, et ut primus primum tribus 
superet,
---------------------------------------------------------
ut quatuor unitatem, secundus secundum senario vincat, ut octo binarium, 
tertius tertium novenario transeat, ut duodenarius ternarium, et sequentes 
summulae trium se semper adjecta quantitate transiliant. Et si quis subteriores 
aspiciat angulos, idem per omnes multiplicitatis species usque ad decuplum 
dispositissima ordinatione proveniet.
Si quis vero in hac descriptione superparticulares requirat, tali modo 
reperiet. Si enim secundum angulum notet, cujus est initium quaternarius, 
eique superjacet binarius, atque ad hunc sequentem quis accommodet ordinem, 
sesquialtera proportio declaratur. Nam tertius secundi versus sesquialter 
est, ut tres ad duo, vel sex ad 4, vel novem ad sex, vel 12
---------------------------------------------------------
ad 8, item et in caeteris qui sunt in eadem serie numeris talis conjugatio 
misceatur, nulla varietatis dissimilitudo subripiet; eadem tamen summarum 
supergressio est in hoc quoque quae in duplicibus fuit. Primus enim primum, 
id est ternarius binarium uno superat, secundus vero secundum duobus, tertius 
tertium tribus, et deinceps. Si vero quartus ordo tertio comparetur, ut 
4 ad 3, et eodem caeteros ordine consecteris, sesquitertia comparatio colligitur, 
ut 4 ad 3, vel 8 ad 6, vel 12 ad 9, videsne ut in omnibus his sesquitertia 
conservetur. Praeterea eos qui sub ipsis sunt, si idem faciens sequentes 
versus alterius comparaveris, omnes sine ullo impedimento species superparticularis 
agnosces, hoc autem in hac dispositione divinum, quod omnes angulares numeri
---------------------------------------------------------
tetragoni sunt. Tetragonus autem dicitur, ut brevissime dicam, quod etiam 
latius explicabitur, quem duo aequales numeri multiplicant, ut in hac quoque 
descriptione est: unus enim semel unus est, et est potestate tetragonus. 
Item bis duo 4 sunt, ter tres 9, quos in semetipsos multiplicationes primordiis 
perfecerunt. Circum ipsos vero qui sunt vel est circum angulares, longilateri 
numeri sunt, longilateros autem voco, quos uno se supergredientes numeri 
multiplicant, circum 4 enim duo sunt et sex, sed duo nascuntur ex uno et 
duobus, cum unum bis multiplicaveris. Sed unitas a binario unitate praeceditur, 
6 vero ex duobus et tribus, bis enim tres senarium reddunt. Novenarium 
vero sex et duodecim claudunt, qui duodecim ex tribus nascuntur et 4. Ter 
enim 4 fiunt
---------------------------------------------------------
12, senarius vero ex duobus et tribus, bis enim ter fiunt 6, qui omnes 
uno majoribus lateribus procreati sunt. Nam cum 6 ex binario ternarioque 
nascuntur, 3 binarium numerum uno superant, cunctique alii ejusdem modi 
sunt, ut primo et secundo ordine ad alterutrum multiplicatis terminis procreentur, 
ita ut quod nascitur ex duobus positis longilateris altrinsecus, et bis 
medio tetragono tetragonus sit. Et rursus quod ex duobus altrinsecus tetragonis 
et uno medio longilatero bis facto nascitur, ipse quoque tetragonus sit, 
et ut angulorum totius descriptionis ad angulares tetragonos positorum 
unius anguli, sit prima unitas, alterius vero qui contra est, tertia uni 
vero altrinsecus anguli secundas habent unitates, et duo angularium tetragonorum 
anguli aequum faciunt,
---------------------------------------------------------
quod sub ipsis continetur, illi quod fit ab uno illorum, qui est altrinsecus 
angulorum. Multa enim sunt alia quae in hac descriptione utilia possint 
admirabiliaque perpendi, quae interim propter castigatam introducendi brevitatem 
ignota esse permittimus, nunc vero ad sequentia propositum convertamus.
Finis lib. de Geometria Anitii Manlii Severini Boetii. In quo opere si 
quid amplius requiri videbitur cuipiam boni aequique consulat, nam plurimos 
locos emendavimus, in quibusdam visum est cuique suum judicium relinquere, 
nihilque temere mutare. Certe quantum diligentia, industria et impensis 
potuit fieri, a nobis nihil est omissum.
      

  