 Multa veteres philosophiae duces posteriorum studiis
contulerunt, in quibus priusquam ad res profunda mersas caligine
pervenirent quadam quasi intelligentiae luctatione praeluderent:
hinc institutionum brevior compendii facilitate doctrina, hinc
per ea quae illi προλεγόμενα vocant, ad intelligentiam promptior
via munitur. Huius igitur aemulus providentiae statui obscurarum
aditus doctrinarum praemissae institutionis luce reserare, et
praesentem operam syllogismis quorum connexionibus omnis ratio
continetur, addicere, modumque eum custodire dicendi, ut
facilitati atque intelligentiae servientes, astringamus a
veteribus dicta latius, enuntiata brevius porrigamus, obscurata
improprii novitate sermonis consueti vocabuli proprietate
pandamus. Sed qui ad hoc opus  lector accedit, ab eo
primitus petitum velimus ne in his quae nunquam alias attigerit
statim audeat iudicare, neve si quid in ludo puerilium
disciplinarum rudis adhuc et nondum firmus acceperit, id
amplexandum atque etiam colendum putet; alia enim teneris atque
imbuendis adhuc auribus accommodata, alia firmis ac robustioribus
doctrina mentibus, reservatur. Quare si quid est quod discrepet,
ne statim obstrepat, sed ratione consulta, quid ipse sentiat
quid nos afferamus, veriore mentis acumine et subtiliore
consideratione diiudicet. Idem namque eveniet, ut quae in primo
statim studendi aditu didicerunt, perspecta penitus ac potius
deprehensa contemnant. At si iam quisque suae scientiae defensor
esse cupidus malit (habent hoc quoque vitii homines quos
comprehendit  discendi vetus ac longa segnities, ut at
arreptis semel opinionibus non recedant, ne in senectute
discendo, nihil usque in senectutem didicisse videantur), si,
inquam, malunt vindicare quam vertere quae vulgatis semel studiis
imbiberunt, nemo expetit ut priora condemnent, sed ut maiora
quaedam construant atque altiora coniungant. Non enim una atque
eadem diversarum ratio disciplinarum, cum sit diversissimis
disciplinis una atque eadem substantia materies. Aliter enim de
qualibet orationis parte grammatico, aliter dialectico
disserendum est, nec eodem modo lineam vel superficiem
mathematicus ac physicus tractant. Quo fit ut altera alteram non
impediat disciplina, sed multorum consideratione coniuncta fiat
vera naturae atque ex omnibus  explicata cognitio. Sed
de his hactenus; nunc de propositis ordinamur. Quoniam igitur
nobis hoc opus est in categoricos syllogismos, syllogismorum vero
compago propositionibus texitur, propositionum vero partes sunt
nomen et verbum, pars autem ab eo cuius pars est, prior est; de
nomine et verbo, quae prima sunt, disputatio prima ponatur,
dehinc de propositione ad ultimum de syllogismorum connexione
tractabitur. Nomen est vox significativa secundum placitum sine
tempore, cuius nulla pars significativa est separata; quae
diffinitio paulo enodatius explicanda est. Nomen enim vocem esse
dicimus, quoniam vox nominum genus est; omne autem genus de sua
specie praedicatur, omnisque diffinitio a genere sumitur, ut si
diffinias hominem  prius animal dicas, quod est genus.
Post vero differentias iungas quae sunt rationale et mortale.
Ita igitur nos quoque in nominis diffinitione vocem quidem ut
genus sumimus, caetera autem voci quasi differentias aggregamus,
velut quod nomen designativa vox dicitur. Sunt enim voces quae
nihil designant, ut syllabae, nomen vero designativa vox est,
quoniam nomen designat id semper cuius nomen est. Secundum
placitum vero adiunctum est, quoniam nullum nomen natura
significat, sed secundum placitum ponentis constituentisque
voluntatem. Illud enim unaquaeque res dicitur quod ei placuit qui
primus rei nomen impressit. Aliae enim sunt voces naturaliter
significantes, ut canum latratus, iras canum significat, et alia
eius quaedam vox blandimenta; gemitus etiam designant dolorem,
 sed non sunt nomina, quia non designant secundum
placitum, sed secundum naturam. Sine tempore vero, quod et verba
voces sunt significativae et secundum placitum, sed distant a
nominibus, quia nomina quidem sine tempore sunt, verba vero cum
tempore. Cuius nulla pars significativa est separata, nomina ab
oratione disiungit. Oratio namque vox est significativa secundum
placitum et aliquoties sine tempore, ut hic versus: Nerine
Galathea thymo mihi dulcior Hyblae. Sed orationis partes,
separatae a tota oratione, designant: nominum vero nihil extra
designat, atque in illis quidem nominibus quae figurae sunt
simplicis nihil pars omnino significare manifestum est, ut in eo
quod est Cicero, nulla pars separata designat neque 'ci', neque
'ce', neque 'ro'. At si  nomen compositum fiat,
significare aliquid separatae partes videntur; sed in eodem
nomine quod ex utrisque compositum est, separatae nihil
designant, ut si dicam magister, partes eius nominis sunt 'magis'
atque 'ter', quae sumpta exstrinsecus et a nominis parte
separatae significatione non carent, utraque enim adverbialiter
significat quantitatem; sed cum magister quod est compositum
nomen alicuius artis peritum doctoremque significet, 'magis'
neque partem doctoris, neque totum doctorem poterit designare.
Eodem quoque modo 'ter', neque in toto significat, neque in parte
doctorem, id est, rem illam quae magistri vocabulo subiecta est
nulla ratione designat. Compositorum ergo nominum partes nihil
eius rei quam in unum convenientes vocabulum designabant
disiunctae  distractaeque significant; alia vero
significare possunt, sed tunc non partes nominis, sed ipsa sunt
nomina. Quod enim coniuncta significant, id divisa atque seposita
non designant. Iuncta autem 'magis' et 'ter' doctoris
significationem tenebant, separata igitur omnem significationem
doctoris amittunt. Sed ne quis superius posito calumnietur
exemplo, nec magister compositum nomen esse concedat, vir fortis
esse compositum nomen, si uno proferatur accentu nullus negabit,
cuius partes vir atque fortis quod in eo quod est vir fortis
significare dicantur, non iam nominis partes, sed ipsa sunt
nomina, nec vir fortis unius erit nomen, sed potius oratio, quae
duorum nominum collata significatione convincitur, 
quod vir fortis cum unius accentus intentione prolatum non est
oratio, sed nomen, cuius partes nomina esse non poterunt, ac si
nomina non sunt, cum neque naturales affectus neque actus, ut
verba significent, omnino non nihil designant. Quare concludendum
est, cum quaelibet voces propriam significationem tenent, non
partes nominum, sed ipsa esse nomina, cum vero unius formam
nominis copulaverint, eo considerantur ut partes vim propriae
significationis amittere. Sed de his in commentario libri περὶ
Ἑρμηνείας Aristotelis satis dictum est, et maior eius rei
tractatus est quam ut nunc totus valeat expediri. Sed quoniam
sunt quaedam voces quae et designativae sunt et secundum
placitum, et sine tempore, quarumque partes nihil extra
significant, neque  tamen proprietates nominis
naturamque observent, discernendae prius sunt, additisque
differentiis a nomine segregandae, ut quae sit vis nominis
evidenter appareat. Adiecta enim semper negatio nomini, vocem
dubiam facit, quae neque verbo neque orationi, etsi interius
consideratum sit, neque nomini possit annecti, ut si quis dicat,
non homo, vox est significativa. Designat enim quidquid homo non
fuerit, secundum placitum. Eas enim omnino partes habet quas ad
significationem vel negationis vel hominis placitum vocabula
ponentis assumpsit. Sine tempore, quae res eam vocem quae dicit
non homo separat ac seiungit a verbo, cuius partes nihil extra
significant, ne oratio esse videatur. Non homo enim vox seiuncta
est ex negativa particula et homine,  quae in eodem
nomine separata nihil designant, significat enim non homo, vel
equum, vel canem, vel quidquid (ut dictum est) non homo non
fuerit. Sed quae est negativa, neque hominis, neque equi, neque
ullius substantiae significationem tenet. Item homo neque canem,
neque quidquid homo non fuerit, significare potest, quocirca in
ea voce quae est non homo partes nihil separatae significant eius
rei quam tota vocis compositio designabat. Atque ideo nec in
oratione quidem poni potest. Si quis enim eam vocem quae est non
homo orationem concedat, nihil aliud eam esse fatebitur quam
negationem. Negatio autem omnis vera vel falsa est. Qui autem
dicit non homo, neque veritatem nuntiat, neque mendacium.
Praeterea ab omni negatione si quis negativum seiungat [Col.
764D] adverbium, affirmatio relinquetur; ab ea autem voce quae
est non homo, si quis aufert id quod est negativum adverbium,
homo relinquetur, quod nondum est affirmatio. Quocirca si non
homo haec vox negatio esse non potest, nihil autem aliud esse
videretur si esset oratio, concludendum est negationem iunctam
cum nomine orationem esse non posse. Nomen enim omne certum
aliquid definitumque significat, ut homo, equus, canis et
caetera; non homo autem vox aufert quidem quod significatura
nomine, nec praescribit quid ipse significet. Quocirca quoniam
significat quidem aliquid, sed non finitum negatio iuncta cum
homine, infinitum nomen vocetur. Addenda est ergo diffinitioni
nominis differentia, scilicet  ut nomen sit quod cum
caeteris quae dicta sunt sit definitae significationis. Iam vero
casus nominum non altius intuentibus nomina videantur. Quid enim
Catonis, et Catoni, atque huiusmodi voces quae rectis nominibus
inflectuntur, nomina esse non existimet? Sed hae quoque voces a
nomine quadam differentia discrepabunt. Omne enim nomen iunctum
cum est verbo, enuntiationem reddit ac suscipit mendacii
veritatisque naturam, ut Cato est, vel dies est, at si est verbum
casibus adiungatur, neque enuntiatio sit, neque plena sententia
orationis absolvitur, ut Catonis est, nec sententiam habet
absolutam, nec veri aliquid potest notare nec falsi, atque
idcirco non nomina, sed casus nominum nuncupantur. Nam cum id a
quo quidquam flectitur primum sit, illud  vero quod ab
inflexione primi nascitur sit secundum, neque idem primum ac
secundum esse possit, manifestum est casus nominum non idem esse
quod nomina: idcirco caeteros quidem genitivum, dativum,
accusativum, casus appellant grammatici, primum vero rectum ac
nominativum quod hic locum principem in significatione
possederit. Facienda est igitur nominis plena neque ullo diminuta
diffinito sic: Nomen est vox significativa secundum placitum
sine tempore, cuius nulla pars significativa est separata,
aliquid finitum designans, cum est verbo coniuncta faciens
enuntiationem. Separat igitur nomen vox quidem ab articulis atque
inanimatis sonis; designativa vero a vocibus quae nihil
significant; secundum placitum a vocibus aliquid natura
significantibus;  sine tempore a verbo quod a temporis
significatione non recedit, cuius nulla pars separata
significat, ab oratione, cuius quemadmodum partes extra
significent, paulo posterius disseram; aliquid definitum
designans, ab his vocibus quae nomen negationemque coniungunt et
nomina faciunt infinita, cum est verbo faciens enuntiationem, a
casibus qui cum est copulati non possunt plenam perficere atque
explicare sententiam. In verbo quoque eadem fere cuncta
conveniunt, nisi quod in significatione temporis a nomine
separatur. Omne enim verbum actionem passionemve designat, quae
fieri sine temporis notatione non potest. Est itaque verbi
diffinitio haec: verbum est vox significativa secundum placitum
cum tempore, cuius nulla pars significativa est separata, [Col.
765D] ut currit, vincit; sed si verbis negativa copulentur
adverbia, fiunt infinita verba, sicut fieri nomina diximus
infinita, ut cum currit, aut vincit, certum aliquid finitumve
designet, addita negatione, id quidem quod a verbo designatur
intercipit, quid vero aliud fieri dicat tali significatione non
terminat; praeterea negatio iuncta cum verbo sive in eo quod est,
sive in eo quod non est, recte dici potest, ut homo non currit.
Non esse autem orationem aut enuntiationem negativam illa prorsus
argumenta monstrabunt, quae infinitum nomen ab oratione aut
negatione dividebant. Sed quoniam principaliter praesentia
quaeque sentimus, his autem rebus quas praesenti sensu concipimus
indita esse a mortalibus  vocabula manifestum est,
recte dicis verbum semper significationem temporis habere
praesentis, ut currit aut vincit. Curret autem aut vincet, et
cucurrerit aut vicerit, non sunt verba, sed verborum casus,
scilicet quia a praesentis temporis significatione flectuntur;
est ergo verbi plena diffinitio sic: Verbum est vox significativa
secundum placitum cum significatione temporis, cuius nulla pars
significativa est separata, aliquid finitum designans et
praesens. Restat igitur ut de oratione dicamus, sed prius videtur
esse monstrandum utrumne nomen et verbum sola in partibus
orationis ponantur, an ut grammatici volunt et reliquae orationis
partibus debeant aggregari. Grammatici enim considerantes vocum
figuras, octo orationis partes annumerant. Philosophi vero,
quorum omnis de  nomine verboque tractatus in
significatione est constituta, duas tantum orationis partes esse
docuerunt, quidquid plenam significationem tenet, siquidem sine
tempore significat, nomen vocantes, verbum vero si cum tempore:
atque ideo adverbia quidem atque pronomina nominibus iungunt,
sine tempore enim quiddam constitutum definitumque significant,
nec interest quod flecti casibus nequeunt, non est hoc nominum
proprium ut casibus inflectantur. Sunt enim nomina quae a
grammaticis monoptota nominantur, participium vero quia temporis
significationem trahit, etsi casibus effertur, verbo tamen recte
coniungitur. Interiectiones autem siquidem, naturaliter
significent, nec verbo, nec nomini copulandae sunt, verbi enim ac
nominis diffinitiones non habent esse  naturalia, sed
ad ponentis placitum constituta, atque ideo nec in orationis
partibus numerabuntur. Oratio enim positione significat, nam si
naturaliter significaret oratio, non diversa gentes oratione
loquerentur. Si quae vero interiectionem positione significant,
quoniam finitam sine tempore affectionem designant, recte
nominibus annumerantur. Quae vero ipsae quidem nulla propria
significatione nituntur, cum aliis vero iunctae designant, ut
coniunctiones atque praepositiones, illae ne partes quidem
orationis esse dicendae sunt, oratio enim ex significativis
partibus iuncta est. Quocirca recte nomen ac verbum solae
orationis partes esse dicuntur. Oratio est vox significativa
secundum placitum, cuius partes aliquid extra significant ut
dictio, non ut affirmatio. Oratio igitur  habet simul
cum verbo et nomine commune, quod vox est, quod significativa
est, quod secundum placitum est. Separatim vero cum nomine illi
commune, est quod aliquando sine tempore est, ut Virgilianus quem
supra diximus versus: Nerine Galathea thymo mihi dulcior Hyblae,
et qui sequitur: Candidior cygnis, hedera formosior alba. Cum
verbo autem quod interdum cum temporis significatione profertur,
ut: Si qua tui Coridonis habet te cura, venito. Differt autem ab
utroque quod partes orationis a tota separatae oratione
significant. Sunt enim partes orationis nomen et verbum quae
significativa esse dum ea diffiniremus ostendimus. Significant
igitur partes orationis ut dictio, non ut affirmatio, quanquam
aliquoties  quidem ut affirmatio, sed non semper
tamen, semper autem ut dictio. Est enim dictio simplex verbi ac
nominis nuncupatio. Nam cum dicimus, si dies est, lux est, hanc
totam orationem si dividere in partes velimus, scilicet dies est,
lux est, utraque pars ut affirmatio significabit, dies est, lux
est, affirmationes esse manifestum est. At si minutatim tota
orationis membra carpamus, usque in nomina ac verba postrema fiet
resolutio. Dicemus enim partes esse superius positae orationis,
dies et lux et est, quae per se prolata non sunt affirmationes,
sed tantum dictiones. Omnis vero oratio, quoniam ex verbis
nominibusque consistit, in nomina et verba solvi potest. Non enim
omnem orationem in affirmationem cedi possibile est, veluti si
quis dicat lux est, huius partes  sunt, lux atque est,
quas non esse affirmationes, sed simplices dictiones nullus
ignorat. Cum igitur oratio quidem non semper in affirmationem
solvi queat, semper autem in simplices dictiones, iure dictum est
orationis partes extra aliquid designare non ut affirmationes,
sed potius ut dictiones. Orationis autem species (ut arctissime
dividamus) sunt quinque, interrogativa, ut Quo te, Meri, pedes?
an quo via ducit in urbem? Imperativa, ut Suggere tela mihi.
Invocativa, ut Dii maris et terrae, tempestatumque potentes.
Deprecativa, Ferte viam, venti, facilem, et spirate secundi.
Enuntiativa, Est mihi disparibus septem compacta cicutis Fistula.
Quarum quidem praeter enuntiationem nulla vel esse aliquid, vel
non esse designat. Caeterae namque vel interrogant, 
vel invocant, vel imperant, vel precantur. Enuntiatio vero semper
esse aliquid aut non esse significat. Atque ideo sola enuntiatio
est in qua veritas vel falsitas inveniri queant. Vnde etiam
enuntiationis nascitur diffinitio, est enim enuntiatio quae verum
falsumve denuntiat. Hanc etiam proloquium vel propositionem
Tullius vocat, quae quidem partim simplex, partim composita.
Simplex est quae conditione seposita esse aliquid vel non esse
proponit, ut Plato philosophus est. Composita vero quae ex duabus
simplicibus copulante conditione consistit, ut Plato si doctus
est, philosophus est. Simplicium vero enuntiationum alias in
qualitate sitas, alias in quantitate differentias invenimus. In
qualitate quidem quod alia affirmativa, alia negativa est.
Enuntiatio affirmativa est enuntiatio  aliquid de
aliquo significans, ut Plato philosophus est, philosophum de
Platone praedicamus. Negativa vero est enuntiatio aliquid ab
aliquo praedicatione seiungens, ut Plato philosophus non est,
philosophum enim a Platone tali praedicatione seiunximus.
Secundum quantitatem vero differentiae enuntiationum sunt, quod
aliae quidem universales, aliae particulares, aliae indefinitae,
aliae singulares. Vniversales sunt quae sive affirment, sive
negent, universaliter tamen enuntiant universale subiectum, ut:
omnis homo sapiens est, nullus homo sapiens est, homo universale
quiddam est. Multos enim sub se individuos coercet et continet,
qui universaliter enuntiantur, dum ei omnis vel nullus
adiungitur. Particulares  vero quae vel affirmando vel
negando ambitum subiecti universalis in partem redigunt, ut
quidam homo sapiens est, quidam homo sapiens non est, hic enim
universalitas hominis, adiecta particulari determinatione minuta
est, atque in partem redacta. Indefinitae vero sunt quae absque
universalitatis et particularitatis determinatione dicuntur, ut
est homo sapiens, non est homo sapiens. Singulares vero sunt quae
de singulari aliquid et de individuo affirmando negandove
proponunt, ut Socrates sapiens est, Socrates sapiens non est.
Differt autem particularis propositio a singulari, quod
particularis quidem unum aliquem subiicit, nec quis sit iste
designat, ut quidam homo sapiens est, quis iste homo sit,
propositio non declarat. Singularis vero unum aliquem sumit,
 et quis iste sit significat, ut Socrates sapiens est,
unum enim et hunc Socratem sapientem esse proposuit. Amplius
particularis omnis universalem quidem terminum ponit, sed ei
detrahit universalitatem, dum qualitatem particularitas adiungit,
ut in propositione, quidam homo sapiens est. Homo universalis
est terminus, multos enim propria praedicatione concludit. Sed
quia dicitur quidam, ad unum homo redigitur, qui universale
persisteret, nisi particularitas fuisset adiuncta; in
singularibus vero propositionibus praedicato termino semper
individuum supponitur, ut Socrates sapiens est, Socrates enim
singularis est atque individuus; idcirco igitur illa particularis
propositio quae partem ex universalitate detrahit, haec
singularis quae in singularis atque individui praedicatione [Col.
768C] consistit. Simplicium vero enuntiationum partes sunt
subiectum atque praedicatum. Subiectum est quod praedicati
suscipit dictionem, ut in ea propositione quae est, Plato
philosophus est, Plato subiectum est, de ipso enim philosophus
praedicatur, et in eo philosophi suscipit dictionem. Praedicatum
vero est quod dicitur de subiecto, ut in eadem propositione,
philosophus dicitur de Platone subiecto, semper enim quod
subiectum est vel minus est, vel aequale praedicato: minus quidem
ut in ea propositione de qua paulo ante tractavimus. Plato enim
philosophi nomen non potest aequare, neque solus Plato
philosophus est; aequalis vero est subiectus terminus praedicato,
ut si quis dicat, homo risibilis est, homo enim qui subiectus
est terminus praedicato risibili  coaequatur. Vnde fit
ut possit reddi reciproca praedicatio, scilicet, ut vices
subiectum praedicatumque permutent, subiectumque fiat quod erat
antea praedicatum, versoque ordine praedicetur quod fuerat ante
subiectum, ut si dicatur quod risibile est homo est; omnia enim
quae sunt aequalia de se invicem praedicantur. Vt vero id quod
subiectum est maius possit esse praedicato, nulla prorsus
enuntiatione contingit, ipsa enim praedicata natura minora esse
non patitur. Sed quod aequale vel maius est, id semper de aequali
vel minore praedicatur. Has vero enuntiationum partes, id est
praedicatum atque subiectum terminos appellamus. Termini vero
dicuntur quod in eos postrema sit resolutio: itaque in
singularibus  vel indefinitis propositionibus duos
terminos semper invenimus, et verbum quod propositionis
determinet qualitatem, ut in propositione qua dicimus, Socrates
sapiens est, Socrates quidem ac sapiens terminos esse manifestum
est. Est vero verbum non est terminus, sed designatio qualitatis,
et qualis propositio sit negativa an affirmativa significat, et
nunc quidem solo est verbo propositioni accommodato facta est
affirmatio. At si non, quod est adverbium negativum, esset
adiunctum, ita diceretur: Socrates sapiens non est, atque hoc
modo mutata qualitate fieret de affirmatione negatio. Est igitur
et non est, non sunt termini, sed, ut dictum est, significatio
qualitatis. Eadem omnia etiam in indefinita propositione
conveniunt; quod si sint tales orationes,  Socrates
est, dies est, est vi gemina fungitur, scilicet praedicati, est
enim verbum de Socrate et die praedicatum, et signi qualitatis,
idem namque est solum positum affirmationem efficit, cum negativo
adverbio negationem. At si sint propositiones quae differentias
secum habeant quantitatum, ut sunt universales ac particulares,
eadem vis permanet terminorum; omnis enim ac nullus, et quidam,
terminis non annumerantur, sed enuntiationum significant
qualitatem. Atque ideo recte quod subiicitur ac praedicatur
termini nuncupati sunt, quoniam in eos tantum resolvitur
propositio. Caetera enim quae simplicibus enuntiationibus
adiunguntur, aut qualitatem propositionum retinent, aut
quantitatem significant. Propositionum vero simplicium aliae sunt
quae in nulla  parte conveniunt, ut Plato philosophus
est, et virtus bona est; utraque enim aliud quiddam de alio
praedicatur, nec habent aliquid in proponendi ratione commune.
Illa enim Platonem philosophum dicit, illa virtutem bonam esse
pronuntiat. Aliae vero sunt quae aliqua terminorum participatione
iunguntur. Id autem duobus fieri modis potest, aut enim ordine
eodem, aut per ordinis commutationem. Eodem vero ordine duplici
modo, si vel simplices terminos in utrisque constituas, vel si
per oppositionem fiat participatio terminorum: quod tribus neque
amplius continget modis, nam vel praedicato, vel subiecto, vel
utrisque terminis negatio copulatur. Ordinis etiam commutatione
conveniunt duobus modis, aut enim per simplicem terminorum
praedicationem, aut  per eorumdem terminorum
oppositionem. Haec quoque oppositio terminorum triplicem recipit
modum, cum negatio vel praedicato, vel subiecto, vel utrisque
coniungitur; illae vero quae altero termino participant et tribus
modis, vel cum in una propositione quod praedicatur in altera
subiectum est, vel cum idem in utrisque praedicatur, vel cum idem
in utrisque subiectus est. Et quoniam omnium sibimet
convenientium propositionum ordinatissimam fecimus divisionem,
nunc de singulis quibusque tractemus, ac primum de ea
propositionum convenientia, quae cum utrisque participet
terminis, participandi tamen ordinem servent, ea est huiusmodi,
omnis homo sapiens est, nullus homo sapiens est. Vtraque [Col.
770A] enim propositio hominem subiicit, et praedicat sapientiam,
et cum utroque termino congruant, sunt tamen diversae, quoniam
haec affirmatio est, illa negatio. Et hoc quidem exempli gratia
dictum sit, plenius vero fiet de tali participatione tractatus
hoc modo. Cunctarum simplicium propositionum differentias, vel in
qualitate, vel in quantitate sitas esse ostendimus; in
quantitate cum universaliter pronuntiat (F. pronuntiantur), vel
particulariter, vel indefinite, vel singulariter proferuntur, in
qualitate vero cum hae quidem affirmativae sunt, illae vero
negativae. Si igitur duas affirmativas aggregamus, fiunt mixtae
cum utrisque octo differentiae, quae simul qualitatem
quantitatemque contineant. Sunt autem mixtae hae, affirmatio
universalis, negatio universalis, affirmatio particularis, [Col.
770B] negatio particularis, affirmatio indefinita, negatio
indefinita, affirmatio singularis, negatio singularis. Quarum
quidem indefinitas singularesque segregemus, et de universalibus
ac particularibus disseramus. Describatur ergo universalis primum
affirmatio, omnis homo iustus est, cuius adversum tenet locum
negativa propositio universalis, nullus homo iustus est, item sub
universali affirmatione ponatur particularis affirmatio, quidam
homo iustus est, hanc adversa fronte respiciat, sitque universali
negativae supposita particularis negatio, quidam homo iustus non
est.

{$Vniversalis affirmatio:$} Omnis homo iustus est.
{$Vniversalis negatio:$} Nullus homo iustus est.
{$Particularis affirmatio:$} Quidam homo iustus est.
{$Particularis negatio:$} Quidam homo iustus non est.
Harum igitur affirmatio atque negatio universalis qualitate
quidem discrepant, sed quantitate concordant; nam quod haec
quidem affirmatio est, illa vero negativa est, sunt in qualitate
diversae, quia vero utraque universalis est, quantitate
conveniunt. Harum igitur vel utrasque falsas, vel unam veram,
alteram falsam recipere possibile est, utraeque autem simul verae
nequeunt inveniri, nam in proposita descriptione affirmatio quae
est, omnis homo iustus est, et negatio quae est, nullus homo
iustus est, cum utraeque sint universales, neutra tamen est vera.
At si sit affirmatio, omnis homo animal est, atque universaliter
denegetur ita, nullus homo animal est, vel ita, omnis homo lapis
est, nullus homo lapis est, unam  veram, alteram
falsam esse necesse est. Atque ideo quoties ea praedicantur quae
et convenire subiecto et ab eo valeant segregari, et
universaliter illa confirmat, haec denegat, utrasque falsas
contingit, et superius positis declaratur exemplis. Iustitia enim
cum esse in hominibus possit, non tamen ita hominibus inhaesit,
ut ab eis separari nullo modo queat, atque ideo neque omnis homo
iustus est, neque omnis homo iustus non est, contingit utrasque
mentiri; at si tale sit quod a subiecto abstrahi separarique non
possit, vel quod nunquam possit evenire subiecto, et quae
universaliter affirmativa est universaliter abnuatur, evenit uni
veritatem, alteri semper adesse mendacium, sed ita ut si a
subiecto quod praedicatur non  potest segregari, vera
sit semper affirmatio, falsa negatio; at si quod evenire non
potest praedicatur, affirmatio quidem falsa sit, sed vera sit
negatio. Nam quoniam animal non ab homine potest segregari, quae
hominem animal esse confirmat vera est, falsa vero illa quae
denegat; item si quod non potest fieri praedicetur, fiatque
affirmatio, omnem hominem esse lapidem, idque adversa propositio
neget, nullumque hominem lapidem esse concedat, negatio quidem
veritati, affirmatio autem iuncta est mendacio: simul autem veras
esse affirmationem universalem, universalemque negationem nulla
poterunt exempla monstrare. Atque ideo universalis quidem
affirmatio, universalisque negatio contraria dicuntur, nam ut in
contrariis aliquid medium continentibus potest neutrum [Col.
771B] inesse subiecto, ut corpus neque nigrum sit neque album,
quoniam est quod praeter ea esse possit, ut rubrum, itemque in
contrariis medietate carentibus necesse est alterum semper inesse
subiecto, ut omne animal aut dormit aut vigilat, quoniam inter
dormire ac vigilare nihil medium est; ut autem simul atque in
eodem utraque contraria reperiantur fieri nequit. Ita etiam in
universalibus affirmatione ac negatione: ut utraeque falsae sint,
exemplo contrariorum aliquid medium claudunt; vel altera vera,
falsa vero altera, sicut in contrariis quae medio carent fieri
posse manifestum est; sed impossibile est ut utriusque sententia
in veritate conveniat, sicut nulla contraria simul esse
patiuntur. Atque ideo universalis affirmatio universalisque
negatio contrariae nominantur.  Hae igitur non eam vim
ipsa semper adversitate conservant, ut eis sit perpetua atque
inconciliata discordia, nec se semper invicem perimunt, quae cum
sententia dissideant, communi tamen falsitate concordant. Si
igitur earum una submota sit, non necesse est ut esse altera
consequatur: fieri enim potest ut neutra sit, velut si omnem
iustum esse hominem destruat, non est consequens ut nullus homo
sit iustus. Quae autem sub his propositionibus collocantur, id
est particularis affirmativa atque negatio, subcontrariae nomen
habent, idcirco quod universalitati particulare commune subiectum
est; cum igitur universales intelliguntur esse contrariae,
subcontrarias esse necesse est quae sub universalibus contrariis
collocantur. Horum quoque quantitas est eadem, 
quoniam utraeque sunt particulares; diversa qualitas
intelligitur, quoniam affirmatio haec est, illa vero negatio; sed
quanquam contrariis videantur esse subiectae, converso tamen
modo particulares in veritate sibimet, non in falsitate
consentiunt. Nam ut haec verum, falsum illa pronuntiet, atque
utraeque sint verae facile propositis declaratur exemplis; ut
vero utraeque falsae sint, non potest inveniri. Nam si quod neque
separari, neque possit adesse subiecto, alterutra enuntiet
propositio, una est veritati, altera cognata mendacio. Et
siquidem quod a subiecto separari non potest praedicetur,
affirmatio sola veritatis calculum tenet; at si quod subiecto
impossibile adesse dicatur, sola obtinet negatio veritatem, ut
 si quis enuntiet, quidam homo animal est, et alius
neget, quidam homo animal non est, vel ita, quidam homo lapis
est, quidam homo lapis non est, utraque affirmationum
negationumque oppositio verum inter falsumque partitur. Sed in
prioribus quidem affirmatio, in posterioribus autem vera negatio
est. At si quod evenire quidem possit, sed a subiecto tamen
aliquando valeat segregari, affirmatio particularis, negatioque
pronuntietur, utrasque veras esse necesse est, ut quidam homo
iustus est, quidam homo iustus non est; ut vero utraeque falsae
sint, nulla poterunt exempla congruere. Quocirca ne ista quidem
quas subcontrarias appellamus semper sese invicem perimunt,
quandoquidem aliquoties in veritate concordant. At si omnibus
differentiis dissidentes  ac invicem destruentes
invenire conemur, respiciendae sunt angulares; hae vero sunt
universalis affirmatio et negatio particularis, vel universalis
negatio et affirmatio particularis; his enim tanta inter se
discordia manifesta est, ut neque in falsitate unquam, neque in
veritate conveniant, semperque necesse est cum affirmatio sit
vera, negationem esse mendacem, cum negationi adsit veritas,
affirmationi esse propriam falsitatem. At primum cum geminas esse
propositionum differentias dixerimus in qualitate scilicet et
quantitate, harum et qualitas divisa esse probatur et quantitas:
nam quod haec affirmatio est, illa negatio, in qualitate
dissentiunt; quod vero haec universalis, illa particularis
quantitate discordant. Item neque in falsitate, neque in veritate
unquam  poterunt convenire. Sive enim de his quae a
subiecto abesse non possunt, unam semper veram esse necesse est,
alteram falsam, nam si talis terminus praedicatur, ut cum vel
adesse subiecto vel non adesse contingat, universales semper
falsae sunt, particulares verae sunt, si quis enim ita proponat,
omnis homo iustus est, atque alius neget, quidam homo iustus non
est, universalis affirmatio falsa est, particularis est vera
negatio, similiter autem si quis ita pronuntiet, nullus homo
iustus est, universalis negationis falsa, particularis
affirmationis vera sententia est; ita in his quae vel adesse
subiecto, vel abesse contingant, universales falsitati coniunctae
sunt, particulares obtinent veritatem. At si tales termini sint,
qui separari atque a subiecto dividi nequeant, sive 
illa sit universalis, sive particularis, haerebit semper
affirmationi veritas, negationi mendacium, ut si quis
universaliter enuntiet omnem hominem esse animal, aliusque
particulariter neget, quemdam hominem non esse animal, affirmatio
universalis verum loquitur, particularis negativae falsa
sententia est. Item si quis universaliter negando proponat nullum
hominem esse animal, particularem affirmationem veritas
sequitur, haeret universalis negatio falsitati, quod si sint quae
praedicantur ut nunquam possint adesse subiecto, seu illae
universaliter seu particulariter proponantur, negationes ornat
veritas, affirmationes falsitas decolorat. Si quis enim confirmat
dicens omnem hominem lapidem esse, aliusque  quemdam
hominem non esse lapidem respondeat, universalem affirmationem
falsitas, particularem negationem veritas tenet; quod si ita quis
universaliter neget, nullus homo lapis est, et particulariter
affirmet, quidam homo lapis est, universali constat negatione
veritas, particularis affirmatio non caret falsitate. Quoquo
igitur modo praedicata vel subiecta mutaveris, si tamen
universalem affirmativam particulari negativae, vel universalem
negativam particulari affirmativae consertam a singulari
consideratione committas, si haec falsa, illam veram esse
contingit, et si haec vera est, illam falsam necesse est
inveniri, atque idcirco has inter se oppositas et contradictorias
nuncupamus. Et hactenus quidem affirmationes et negationes
aversis intentionibus conferentes,  quid in eis
discordiae ac diversitatis esset ostendimus, nunc universalem
affirmationem particulari affirmativae, et universalem negationem
particulari negativae ad veritatis falsitatisque convenientiam
comparemus. Harum namque inter se nulla discordia est, atque ideo
non de earum dissensu, sed de consensu potius videtur esse
quaerendum. Primum igitur universalis affirmatio et particularis
affirmatio subalternae dicuntur, quoniam altera subiacet alteri,
id est particularis affirmatio universali affirmationi supposita
est atque subiecta, veluti pars intra totius semper ambitum
latet; idemque de universali et particulari negativa dicendum
est, subalternae enim vocantur, quod superior atque amplior
universalis negatio intra se particularem negationem 
claudit et continet. Haec igitur tali ratione consentiunt, si
enim universales in veritate praecedant, particulares veras esse
necesse est, ut si quis universaliter affirmando proponat, omnem
hominem animal, ea cum sit vera, particularis sibi affirmationis
veritatem comitem trahit, ea vero est, quidam homo animal est.
Nam si verum est omnem hominem esse animal, verum est esse
aliquem; item si quis universaliter enuntiet nullum hominem esse
lapidem, et verum dixerit, subiecta ei particularis negatio idem
retinet, nec mentitur qui dixerit quemdam hominem lapidem non
esse; ita igitur universalibus affirmatione ac negatione vera
dicentibus, particularis affirmatio et negatio veram universalium
sententiam consequuntur. At si universales falsae sint, non
necesse  est particulares universalium consensu
praebere mendacium, velut in his universalibus quae proponunt
omnem hominem esse iustum, vel nullum hominem esse iustum, quae
cum una sit affirmatio, altera negatio, utraeque sunt falsae; sed
eas particularium falsitas non ex necessitate consequitur, nam
et quemdam hominem esse iustum, quae particularis est affirmatio,
vere quis dixerit, atque ideo falsis universalibus, particulares
veras esse non necesse est. Quod enim universalis affirmatio
falsa dicatur omnem hominem esse lapidem, errat particularis
affirmatio quae proponit quemdam hominem  esse
lapidem. At si universalis negatio falsa proponatur, nullum
hominem esse animal, non idcirco particularis erit vera negatio,
si pronuntiet quemdam hominem non esse animal, atque ideo
universalibus quidem in veritate manentibus, particulares necesse
est universalium consentire veritati, at si universalibus
falsitas inhaerebit, particulares tum veras, tum etiam falsas
esse possibile est, veras quidem si quid tale praedicetur quod
adesse subiecto possit, et a subiecto valeat separari, falsas
esse utrasque, affirmationem quidem particularem, si in eo sit
universalis falsa affirmatio quod subiecto non potest convenire,
negationem particularem, si in eo universalis negatio mentiatur
quod a subiecto non potest segregari, ut posita superius exempla
declarant. Quod si  ad veritatis et falsitatis
consequentiam particulares propositiones locum principem
sortiantur, contraria eis universalis propositionis ratione
conveniunt. Nam si sint falsae, particulares falsas esse necesse
est; sin vero particulares verae sint, tum universales verae
sunt, tum etiam falsae. Nam si particularis affirmatio est falsa,
quae dicit aliquem hominem esse lapidem, universalis quoque
affirmatio falsa est quae proponit omnem hominem esse lapidem.
Item si particularis est falsa negatio quae decernit quemdam
hominem non esse animal, falsa erit universalis negatio quae
nullum hominem animal esse contendit. At si particularis
affirmatio vel negatio verae sunt, idque praedicatur quod a
subiecto dividi ac segregari queat, affirmationem negationemque
universales  non est dubium posse mentiri, ut quoniam
verae sint particulares quae proponunt quemdam hominem esse
iustum, et quemdam hominem non esse iustum, his suppositas
universales falsas esse manifestum est, ut ea quae dicit, omnis
homo iustus est, et nullus homo iustus est. At si quid tale
affirmatio particularis pronuntiet quo subiectum carere non
possit, vera erit superposita affirmatio universalis, ut cum
aliquis enuntiat quemdam hominem esse animal, huic universalis
affirmatio in veritate consentit, quae est omnis homo animal est.
At si quid particularis negatio tale proponat, quod subiecto
nequeat inhaerere, veritatem particularis negationis universalis
negativae veritas necesse est consequatur, ut cum aliquis dicit
quemdam hominem lapidem non esse, consonat universalis [Col.
774D] veritas propositionis quae nullum hominem lapidem esse
pronuntiat: quo fit ut praecedentibus quidem universalibus veris,
particulares veras esse necesse sit; praecedentibus vero in
falsitate particularibus, universalium veritas non subsequatur;
manentibus vero universalibus falsis, particulares mendacium
dicere non sit necesse, sicut ne vera quidem particularibus
proponentibus, veram universalium necesse est esse sententiam. Et
hoc quidem exempla docuerunt: ut autem firma demonstratione
clarescat, utilis ad evidentiam rerum descriptio proponatur.

{$CONTRARIAE. Vniversalis affirmatio, Vniversalis negatio:$} hae
tum dividunt verum et falsum, tum falsae sunt utraeque, verae
nunquam.
{$SVBCONTRARIAE. Particularis affirmatio, Particularis negatio:$}
hae tum dividunt verum et falsum, tum verae sunt, utraeque
falsae nunquam.
{$SVBALTERNAE. Vniversalis affirmatio, Particularis affirmatio:$}
falsa particulari falsa est universalis, sed non convertitur.
Vera universali vera est particularis, sed non convertitur.
{$SVBALTERNAE. Vniversalis negatio, Particularis negatio:$} Vera
universali vera est particularis, sed non convertitur. Falsa
particulari falsa est universalis, sed non convertitur.
{$OPPOSITAE. Vniversalis affirmatio, Particularis negatio:$} hae
semper dividunt verum et falsum.
{$OPPOSITAE. Particularis affirmatio, Vniversalis negatio:$} hae
semper dividunt verum et falsum.
 Ex his ergo quae superius dicta sunt intelligi potest
contrarias quidem vel verum inter se falsumque dividere, vel
simul posse mentiri, veras simul esse non posse; subcontrarias
vero vel utrasque veras esse, vel alteram veram, alteram falsam,
nunquam tamen simul proferre mendacium, angulares autem neque in
veritate unquam, neque in mendacio consonare, sed uni semper
veram, alteri semper falsam esse sententiam: nunc demonstrandum
est universalibus veris particulares non posse mentiri, falsis
autem  universalibus posse particulares non falsa
proferre. Dico enim si universalis affirmatio sit vera,
particularem quoque affirmationem veram futuram; nam si falsa
est, erit vera quae particulari affirmationi opponitur
universalis negatio, sed posita est vera affirmatio universalis;
hoc igitur modo utrasque simul veras esse contingit,
affirmationem scilicet universalem, universalemque negationem,
quod evenire non posse monstratum est; non igitur fieri potest ut
affirmativa universali vera proposita, particularis affirmatio
mentiatur. Rursus si vera est universalis negatio, particularem
quoque negationem veram esse concedo, nam si falsam quis dixerit
universalem affirmationem, quae est ei opposita veram necessario
esse fatebitur. At si universalis negatio vera esse proposita
 est, simul igitur universales negationem et
affirmationem veras esse contingit: quod fieri non posse superius
posita exempla docuerunt. At si falsa est universalis
affirmatio, particularis vel falsum poterit enuntiare vel verum:
quo posito nihil impossibile comitatur, sive enim falsa sit, erit
vera negatio universalis, seu vera illa sit, universalem
negationem falsitas obtinebit. Quod fit ut falsa universali
affirmatione, universalis negatio, tum ei falsitate consonet, tum
ab ea veritate discordet, quod non esse impossibile superioribus
docetur exemplis. Eodem quoque modo et si universalis negatio
falsa sit, particularem negationem, vel veram, vel falsam esse
possibile est, neque idcirco aliquid sequitur incongruum.
Particulari  namque negatione vera, universalis
affirmatio mentietur; eadem falsa, verum universalis affirmatio
pronuntiat: quo fit ut falsa universali negatione proposita,
affirmationem universalem tum veram, tum falsam rationis
demonstret eventus, quod impossibile non est. Rursus si
particulares falsae sunt, universalis quoque falsitas sequitur.
Nam si particularis affirmativa pronuntiet mendacium, universali
quoque affirmationi falsitas inhaerebit, nam si haec vera est,
falsa erit ei opposita negatio particularis; sed affirmationem
particularem constituimus esse mendacem, simul igitur
particularis affirmatio et negatio falsa sunt, quod esse
inconveniens praecedens tractatus declaravit. Item, si
particularis negatio falsa dicatur, universalis quoque negationis
falsitas consonabit:  nam si negatio universalis vera
est, falsa est opposita, quae est affirmatio particularis,
quomodo utrasque particulares, affirmationem scilicet ac
negationem, simul falsas esse contingit, quod fieri non posse
praediximus. At si vera sit affirmatio particularis, falsa vel
vera universalis affirmatio esse potest: sed si falsa sit
particularis, negationem veram esse necesse est; si vera sit,
habebit particularis negativa mendacium. Sed cum vera sit
affirmatio particularis, negationem particularem vel falsam esse,
vel veram nihil est impossibile. Rursus si negatio particularis
teneat veritatem, universalis negatio vel veritatem tenere
potest, vel proferre mendacium. Nam si vera est, oppositam
affirmationem particularem falsam esse manifestum est; si falsa
est, veritatem particularis  affirmativa custodiet:
quo fit ut si particularis negatio teneat veritatem, affirmatio
particularis vera vel falsa sit, quorum neutrum impossibile non
esse praemissa docuerunt, atque haec quidem de universalibus
dicta sufficiant. Nunc de infinitis ac singularibus disseramus,
quarum quidem indefinitae sunt, quibus nulla significatio
determinationis adiungitur, sed praeter universalis et
particularis intelligentiam quantitatis proferuntur, ut homo
iustus est, homo iustus non est, quibus tametsi ut, dictum est,
nulla significatio determinationis adiungitur, vim tamen obtinent
particularium propositionum. Namque ut illae quas subcontrarias
in priore descriptione signavimus, alias quidem inter se verum
falsumque distribuunt, alias quidem invicem veritate conspirant,
 nunquam tamen simul videntur posse mentiri, ita etiam
indefinitae, siquidem tale est quod enuntiat quod subiecto
semper inesse necesse sit, affirmatio est vera, falsa negatio, ut
in his propositionibus: homo animal est, homo animal non est. At
si id in indefinitis propositionibus efferatur quod subiecti
natura non suscipit, negatio quidem vera est, sed affirmatio
iuncta est falsitati, ut si quis dicat: homo lapis est, homo
lapis non est, ut vero utraeque in pronuntianda falsitate
consentiant, non potest inveniri. Eadem tamen ab universalibus
affirmativis atque negativis, ita dissentiunt, ut quoquo modo
subiecta permutes, una semper veritatis, altera sit semper plena
mendacii. Exemplum vero huiusmodi praedicati,  quod
subiecto semper inhaereat, hoc est, omnis homo animal est, homo
animal non est, nullus homo animal est, homo animal est. Hic
indefinitae vi eadem funguntur qua et particularis, huius vero
quod nunquam inhaeret, hoc est, omnis homo lapis est, homo lapis
non est. Nullus homo lapis est, homo lapis est, in his quoque
indefinitae universalibus oppositae per unamquamque oppositionem
unam veram, falsam alteram reddiderunt, item quod suscipere
subiecti naturam valeat et possit amittere. Omnis homo iustus
est, homo iustus non est. Nullus homo iustus est, homo iustus
est, in his etiam indefinitae particularibus immutatae sent, quae
universalibus obiecta per unamquamque propositionum
adversitatem, uni semper verum, alteri divisere mendacium. [Col.
777B] Praeterea quoquo modo terminorum exempla ponantur, si
affirmationes, affirmationibus, negationes negationibus
comparemus, universalibus veris indefinitarum veritas provenit,
ut cum verae sent, omnem hominem esse animal, et nullum hominem
esse lapidem, constat veritas indefinitis quae proponent, et
hominem animal esse, et hominem lapidem non esse. At si
universalium falsitas antecedat, indefinitarum vel veritas, vel
mendacium variabit, hoc modo. Falsa enim est universalis
enuntiatio quae proponit omnem hominem esse iustum, sed ea quae
dicit hominem esse iustum, tenet in humanae naturae parte
veritatem. Nam si non habet omnis homo iustitiam, cum tamen
aliquis habeat, vere dici potest hominem esse iustum. Item, cum
proponitur universaliter,  nullus homo iustus est,
falsum est, at si id indefinite denegetur, a veritate non
discrepat. Nam cum sit aliquis homo non iustus, non mentietur qui
pronuntiaverit hominem esse non iustum. Item cum sit falsa quae
universaliter affirmat dicens omnem hominem esse lapidem, falsa
est quae idem indefinita enuntiatione confirmat dicens hominem
esse lapidem. Rursus cum sit falsa negatio per quam proponitur
nullum hominem esse animal, falsa est indefinita negatio quae
pronuntiat hominem non esse animal. Hic quoque particularium
similitudo servata est. Nam in subalternis vera universalitas
veritatem particularitatis trahebat. Falsa vero universalitas nec
veritatis, nec mendacii necessitatem particularibus afferebat.
Eadem omnia universalium atque  indefinitarum
collatione proveniunt. Rursus indefinitas primum falsas constet,
universales quoque necesse est esse mendaces, ut si falsum sit
esse hominem iustum, falsum erit omnem hominem esse iustum,
quandoquidem non capit veritatem, si iustus vel unus homo non
fuerit. Item, si indefinita negatio mentiatur, verum universalis
negatio non habebit, veluti si falsa sit ea quae dicit hominem
non esse iustum, quandoquidem non potest universaliter ab homine
denegari, si vel uni hominum probabitur adesse iustitia. At si
indefinitae sententiam veritatis obtineant, universales tum
veras, tum eveniet esse mendaces: velut cum dicimus hominem esse
iustum, verum est, est enim homo qui iustitia non careat. [Col.
778A] Huius universalis negatio mentietur, cum quis dixerit
nullum hominem esse iustum. At si id affirmabitur indefinite quod
a subiecto divelli secernique non posit, vera nihilominus erit
affirmativa quae proponit omnem hominem esse animal. At si id
quod subiecti naturam non recipit proponit indefinita negatio,
veluti si dicat hominem lapidem non esse, nihil ab eius veritate
universalis negativa dissentiet, ut ea quae nullum animal esse
proponit. Nihil igitur dubium est indefinitae particularibus esse
consimiles, eamdemque vim veritatis ac falsitatis
significationibus obtinere: de quibus sufficienter dictum est.
Nunc de singularibus explicemus, quae nihil superioribus similes
exstant. Illae namque quoniam constituebant universale subiectum,
de quo praedicatum terminum  dicerent, idcirco
suscipiebant etiam differentias quantitatis. Nam quod universale
est et universaliter et particulariter et indefinite poterit
pronuntiari. At hae quae unum aliquid ponunt, singulariter atque
individue differentias quantitatis habere non possunt, atque ideo
sola in eis relinquitur discrepantia qualitatis, quod haec
quidem affirmatio, illa vero negatio. Semper igitur inter se
affirmatio et negatio singularis verum falsumque distribuent, si
non caetera impediant quae sensum in alias atque in alias
significationes solent deflectere ac detorquere. Cum vero unum
atque idem praedicatum atque subiectum in affirmatione et
negatione constiterit, uno eodemque sumptum tempore, uno eodemque
prolatum modo, ad unum atque idem relatum, de una atque eadem
parte propositum, necesse est ex his unam semper  esse
veram, alteram semper esse falsam. Nam sive aequivocos terminos
sumant, sive non ad idem tempus procedant, sive alius utrisque
insit modus, sive ad alias partes vel ad aliquid aliud
referantur, veras utrasque esse contingit. Age enim aequivocum
terminum sumat affirmatio, dicatque, Cato Vticae se peremit,
negetque negatio, Cato se Vticae non peremit. Hic igitur utraeque
sunt verae, quoniam Cato aequivocum est. Namque Cato praetorius
Vticae sibi manus intulit, Cato vero censorius minime. Item
proponatur affirmativa hoc modo, Nocte lucet, negatio respondeat,
Nocte non lucet. Hic igitur lucere aequivocum est. Atque ideo
nihil impedit quominus utraeque in veritate permaneant.
Affirmatio namque  cum dicit lucere nocte, lunae
loquitur lucem. Illa vero cum negat, de solis luce significat.
Hic igitur aequivocum praedicatum utrasque verum conservare
permisit. Item si quis de Socrate proponat dicens, Socrates
sedet, atque alius neget, Socrates non sedet, utraeque verae esse
queunt, si ad diversa tempora referantur. Potest enim nunc
quidem Socrates sedere, alio vero tempore non sedere. Rursus si
quis humani oculi colorem nigrum esse confirmet, aliusque nigrum
non esse contendat, utrique verum loquentur, si ad singulas oculi
partes affirmatio negatioque referantur. Nam quod circa orbem
est qui medius pupulam tenet, album est. Ipse vero orbis niger
visitur. Rursus si de Socrate inter duos locato  quis
dixerit: Socrates dexter est, aliusque respondeat, Socrates
dexter non est, utrisque constare veritas potest. Ad eum qui cum
sinistra Socratis est, dexter est. Ad eum vero cuius laevo
lateris pars Socratis dextra coniungitur, dexter non est. Item,
si quis ovum animal esse constituat, aliusque ovum animal esse
neget, utraeque a veritate non dissonant: namque ovum potestate
animal est, actu animal non est. Ita igitur inter se singularium
subiectorum propositiones verum falsumque distribuent, ut unam
veritatem necesse sit habere, alteram mendacium, si neque quod
subiectum est, neque quod praedicatum, aliqua sit aequivocatione
confusum ad idem tempus, ad easdem partes, ad eumdem modum,
eamdemque rem ad quam affirmatio  retulit ea quae
proponuntur in negatione afferatur, ut si quis de Socrate
pronuntiet, Socrates calvus est, Socrates calvus non est. Si
igitur de Socrate eodem affirmatio negatioque proponant, si
eamdem calvitii significationem affirmatio sumpserit et negatio,
si eamdem utraeque capitis partem loquantur, si vel actum
utraeque potestatemve significent, si nulla diversitate temporis
erretur, si non ad alium affirmatio,  ad alium negatio
referatur, una semper veritati coniuncta est, retinet semper
altera falsitatem. Quoniam de ea convenientia propositionum quae
utrisque simplicibus terminis eodemque ordine captaretur
explicui, nunc de ea participatione dicendum est quae et utrosque
terminos et eumdem ordinem servat; hoc autem (ut dictum est)
tribus contingere modis potest, aut enim praedicatus tantum, aut
subiectus terminus, aut uterque cum negatione proponitur. At tum
enuntiatio vel ab infinito subiecto, vel ab infinito praedicato,
vel ab infinitis utrisque consistit. Quoties enim nomini negatio
subiungitur, nomen redditur infinitum. Atque ideo per
oppositionem participatio fieri dicitur. Nomini enim simplici
semper infinitum nomen opponitur, ut homo, non homo, 
animal, non animal, et caetera: quae cum ita sint, disponantur
simplices, atque ex earum natura caeteras colligamus. Primo
igitur propositionum series describatur, ea scilicet quae
utrisque iungitur finitis, propositisque simplicibus ita ex
infinitis omnibus copulatarum propositionum ordo iungatur, ut
affirmationes affirmationibus, negationes negationibus, adversis
frontibus collocentur.

{$Simplices, Ex utrisque terminis infinitis$}

Omnis homo rationalis est, Omnis non homo non rationalis est.
Nullus homo rationalis est, Nullus non homo non rationalis est.
Quidam homo rationalis est, Quidam non homo non rationalis est.
Quidam homo rationalis non est, Quidam non homo non rationalis
non est.
Omnis homo grammaticus est, Omnis non homo non grammaticus est.
Nullus homo grammaticus est, Nullus non homo non grammaticus est.
Quidam homo grammaticus est, Quidam non homo non grammaticus est.
Quidam homo grammaticus non est, Quidam non homo non grammaticus
non est.
Omnis homo lapis est, Omnis non homo non lapis est.
Nullus homo lapis est, Nullus non homo non lapis est.
Quidam homo lapis est, Quidam non homo non lapis est.
Quidam homo lapis non est, Quidam non homo non lapis non est.
Omnis homo iustus est, Omnis non homo non iustus est.
Nullus homo iustus est, Nullus non homo non iustus est.
Quidam homo iustus est, Quidam non homo non iustus est.
Quidam homo iustus non est, Quidam non homo non iustus non est.
Omnis homo risibilis est, Omnis non homo non risibilis est.
Nullus homo risibilis est, Nullus non homo non risibilis est.
Quidam homo risibilis est, Quidam non homo non risibilis est.
Quidam homo risibilis non est, Quidam non homo non risibilis non
est.
 Harum igitur talis est consocianda falsitate vel
veritate proprietas, ut affirmationes quidem inter se universales
particularesque negationes vel in veritate vel in mendacio
consentire queant, vel verum inter se falsumque dividere. Si quid
enim de subiecto tale praedicetur quod vel de subiecto nequeat
segregari, ut ab homine rationabilitas, vel a subiecto quidem
recedere queat, sed subiecti naturam non possit aequare, ut
hominis grammaticus, unam veram, alteram falsam esse proveniet.
Nam qui dicit, omnis homo rationalis est, verum loquitur, et qui
dixerit, omnis non homo non rationalis est mentietur. Divinae
namque substantiae rationis quidem compotes sunt, sed homines non
sunt. Item si quis  pronuntiet, omnis homo
grammaticus est, falsum dixerit. At qui proponit, omnis non homo
non grammaticus est, verum dixerit. Nam qui homo non est,
grammaticus esse non potest. At si id de subiecto praedicetur
quod vel nunquam subiecto valeat convenire, ut lapis homini, vel
conveniens ab eo possit abscedere, cum sit maius atque
universalius subiecto, ut iustitia homini, simul utrisque
falsitas provenit. Nam si quis dicit, omnis homo lapis est,
falsam fecerit propositionem. Eodem quoque modo qui dixerit,
omnis non homo non lapis est, cum silex homo non sit, sed lapis.
Item propositio, omnis homo iustus est, falsa est, cuius sequitur
falsitatem, omnis non homo non iustus est. Nam 
divinis substantiis adest semper iustitia, cum non sit humanitas.
At si quid tale de subiecto praedicetur quod et semper ei
copuletur, neque tamen subiectum possit excedere, ut risibile
homini, utrinque sententia in significandi veritate concurrit,
omnis homo risibilis est, vera est, omnis non homo non risibilis
est, haec retinet veritatem. Nam quia risibile hominis proprium
est, recte dicitur non esse risibile quidquid homo non fuerit.
Eadem omnia in particulari negatione redduntur. Nam sive quae
sunt maiora subiecto atque ab eo discedere nequeunt, ut
rationabilitas ab homine, vel quae discedunt quidem, sed sunt
maiora subiecto, ut grammaticus homine, de subiecto praedicentur,
unam veram, alteram falsam faciunt. Nam qui dicit, quidam homo
rationalis  non est, falsum proposuit; qui vero
respondet, quidam non homo non rationalis non est, verum
loquitur. Divina quippe substantia non est quidam homo, sed
carere non potest humanae ratione naturae. Item, quidam homo
grammaticus non est, vera est, sed falsa est si dicam, quidam non
homo non grammaticus non est. Cum illud sit verius, quoniam qui
homo non fuerit, non potest esse grammaticus. At si quae vel
nunquam de subiecto possunt vere praedicari, ut lapis de homine,
vel praedicantur quidem et sunt maiora subiecto, sed ab eo
discedere separarique patiuntur, ut iustitia ab homine, veras
protinus utrasque conservant. Nam qui dicit, quidam homo lapis
non est, verum dixerit. At si quis respondeat, quidam non homo
non  lapis non est, is quoque verum dixerit; si quidem
de silice vel de huiusmodi caeteris velit intelligi, quae cum
non sint homines, non lapides non sunt. Item, quidam homo iustus
non est, propositio veritatem tenet. Sed ne illa quidem falsa est
quae proponit quemdam non hominem non iustum non esse; hoc enim,
ut dictum est, divinis substantiis invenitur, ut iustitiam
teneant, quamvis ab hominis diffinitione seiunctae sunt. Item, si
id quod abesse non potest, et sit aequale subiecto, de eodem
subiecto praedicetur, ut risibile homini, incurrit utrisque
mendacium. Nam quidam homo risibilis non est, falsa est, cuius
falsitati sese aemulam praestat quae proponit, quidam non homo
non risibile non est,  quasi qui homo non sit possit
esse risibilis. Ita  igitur quidem in affirmationibus
universalibus et particularibus negativis veritas falsitasque et
simul aliquoties invenitur, et inter utrasque dividitur.
Negationes vero universales et particulares affirmationes non
simili respondent modo. Sed negationes quidem universales, unam
verum dicere, alteram falsam, simul utrasque falsas esse
possibile est. Simul autem veras nunquam esse contingit. Nam si
id quod adesse subiecto non potest, praedicetur, ut lapis homini,
unam veram faciunt, alteram falsam, ut est, nullus homo lapis
est, vera est, falsa est quae proponit, nullus non homo non lapis
est, omnia quippe animalia praeter hominem ita non sunt lapides,
sicut ab hominum natura seiuncta sunt. Quidquid vero aliud de
subiecto praedicetur, neutri constare  veritas potest:
ut si quis proponat, nullus homo rationalis est, falsum dixerit;
aliusque respondeat, nullus non homo non rationalis est, hanc
quoque convincit ratio mentiri, equus quippe non homo est, nec
eum quis dixerit rationis esse participem; ut autem simul verae
sint, nullus poterit terminus approbare. Particulares autem
affirmativae in differentiam veritatis falsitatisque discedunt,
quoties aliquid tale de subiecto dicitur, quod nunquam possit
adesse subiecto, ut lapis: nam si quis enuntiet, quidam homo
lapis est, falsa propositio est; at si quis respondeat, quidam
non homo non lapis est, tenet contrariam veritatem, equus quippe
non homo est, nec lapis esse dicetur. Quidquid vero aliud de
subiecto praedicabitur, est eas in veritatis 
significationem convenire, ut, quidam homo rationalis est, vera
est, quidam non homo non rationalis est, huic quoque veritas
constat, equus quippe non homo est, nec ratione subsistit; ut
vero simul falsae sint, nullis reperietur exemplis. Ad hunc
igitur modum et de caeteris quae vel subiectum vel praedicatum
retinent infinitum, ad veritatis falsitatisque consensum
enuntiationum proprietas consideranda est, de quibus modo
breviter quid eveniat tetigisse sufficiat, singula vero lectoris
exploranda diligentiae, et per convenientes terminos rimanda
permittimus. Disponantur igitur propositiones quae ex utrisque
simplicibus terminis constant, easque quarum subiectum tantum
abnuatur ex adversa parte respiciant.

{$Simplices, Ex subiectis finitis.$}

Omnis homo rationalis est, Omnis non homo rationalis est.
Nullus homo rationalis est, Nullus non homo rationalis est.
Quidam homo rationalis est, Quidam non homo rationalis est.
Quidam homo rationalis non est, Quidam non homo rationalis non
est.
Omnis homo risibilis est, Omnis non homo risibilis est.
Nullus homo risibilis est, Nullus non homo risibilis est.
Quidam homo risibilis est, Quidam non homo risibilis est.
Quidam homo risibilis non est, Quidam non homo risibilis non est.
Omnis homo iustus est, Omnis non homo iustus est.
Nullus homo iustus est, Nullus non homo iustus est.
Quidam homo iustus est, Quidam non homo iustus est.
Quidam homo iustus non est, Quidam non homo iustus non est.
Omnis homo grammaticus est, Omnis non homo grammaticus est.
Nullus homo grammaticus est, Nullus non homo grammaticus est.
Quidam homo grammaticus est, Quidam non homo grammaticus est.
Quidam homo grammaticus non est, Quidam non homo grammaticus non
est.
Omnis homo lapis est, Omnis non homo lapis est.
Nullus homo lapis est, Nullus non homo lapis est.
Quidam homo lapis est, Quidam non homo lapis est.
Quidam homo lapis non est, Quidam non homo lapis non est.
 In harum igitur affirmationibus quidem universalibus
veritas et falsitas distribuitur, si quid tale de subiecto
praedicetur quod abesse non possit, sive illud maius sit, ut
animal homine, sive aequale, ut risibile homini. In his enim unam
veram, alteram falsam esse necesse est, quidquid vero praeter ea
fuerit praedicatum, unam semper veritas, alteram semper falsitas
non sequetur: ut autem simul verae sint nequit ostendi.
Particularium vero in affirmationibus quidem, siquidem ea
praedicentur quae valeant transire subiectum, sive ab eo separari
nequeunt, ut animal ab homine, seu possint, ut iustitia ab
homine,  loquitur utraque vera sententia. Quidquid
vero praeter ea fuerit praedicatum, unam veritas, alteram
falsitas tenet; falsae vero simul nequeunt inveniri. Negationes
vero particulares siquidem id praedicent quod a subiecto non
possit abscedere, sive illud maius sit, ut rationale homine, seu
aequale, ut risibile homini, uni constabit veritas, altera
mentietur. Si quid vero praeter ea fuerit praedicatum, veras
semper utrasque constat, ut in eas communis falsitas nunquam
possit incidere. Item disponantur in ordinem primum quidem
simplices, has e regione respiciant quae subiecto simplici
denegantur praedicato.

{$Simplices, Ex infinito praedicato.$}

Omnis homo lapis est, Omnis homo non lapis est.
Nullus homo lapis est, Nullus homo non lapis est.
Quidam homo lapis est, Quidam homo non lapis est.
Quidam homo lapis non est, Quidam homo non lapis non est.
Omnis homo animal est, Omnis homo non animal est.
Nullus homo animal est, Nullus homo non animal est.
Quidam homo animal est, Quidam homo non animal est.
Quidam homo animal non est, Quidam homo non animal non est.
Omnis homo risibilis est, Omnis homo non risibilis est.
Nullus homo risibilis est, Nullus homo non risibilis est.
Quidam homo risibilis est, Quidam homo non risibilis est.
Quidam homo risibilis non est, Quidam homo non risibilis non est.
Omnis homo iustus est, Omnis homo non iustus est.
Nullus homo iustus est, Nullus homo non iustus est.
Quidam homo iustus est, Quidam homo non iustus est.
Quidam homo iustus non est, Quidam homo non iustus non est.
Omnis homo grammaticus est, Omnis homo non grammaticus est.
Nullus homo grammaticus est, Nullus homo non grammaticus est.
Quidam homo grammaticus est, Quidam homo non grammaticus est.
Quidam homo grammaticus non est, Quidam homo non grammaticus non
est.
 Harum igitur affirmationes universales, siquidem
praedicent quod subiecto nequeat convenire, ut lapis homini, vel
a subiecto, cum sit aequale vel sit maius, non possit abscedere,
ut animal vel risibile ab homine, unam semper necesse est
veritatem, alteram proferre mendacium: quidquid vero praeter ea
fuerit praedicatum, utrisque falsitas invenitur, ut ad veritatem
convenire non possint. Negationes vero universales siquidem id de
subiecto praedicent quod subiecto adesse possit et abesse, ita
ut excedat, ut virtus hominem, vel id quod adesse quidem queat,
sed non possit adaequare subiectum, ut grammaticus hominem,
utraeque in falsitate communicant. Quidquid vero aliud fuerit
praedicatum, unam veritas, alteram falsitas consequetur; ut autem
simul verae sint,  nequit ostendi. Particularium vero
affirmationes quidem simul verae sunt, si id quod vel adesse
possit  vel abesse praedicetur, sive illud maius sit,
ut iustitia homine, seu minus, ut grammaticus ab homine. Si quid
vero aliud fuerit praedicatum, veritas in eas ac falsitas
distribuitur, ita ut nunquam communem consoneat falsitatem.
Particulares quoque negativae in similibus terminis veritate
concordant. Nam si quod adesse vel abesse potest, sive illud
maius sit, ut iustus ab homine, sive minus, ut grammaticus ab
homine, de subiecto praedicetur, veritas utrisque constabit. In
aliis vero cunctis praedicationibus uni veritas, alteri falsitas
cedit. Nunquam tamen utraeque in prodenda falsitate consentient.
Praeter hanc autem inter se convenientiam propositionum, habent
aliquid hae proprium quae praedicatum adiecta negatione
pronuntiant, quod caeteris inesse non possit. 
Affirmationes namque negationibus, negationesque affirmationibus,
quarum universalis est propositio,  itemque
particulares affirmationes negationibus, negationes
affirmationibus ita conveniunt, ut nunquam neque in falsitate,
neque in veritate discordent. Convenientium  autem
ordinem seriemque describimus, quas si quis in superius posita
respexerit, videbit angulariter conversas.

Omnis homo rationalis est, {$Conveniunt:$} Nullus homo non
rationalis est.
Omnis homo non rationalis est, {$Conveniunt:$} Nullus homo
rationalis est.
Quidam homo non rationalis est, {$Conveniunt:$} Quidam homo
rationalis non est.
Quidam homo rationalis est, {$Conveniunt:$} Quidam homo non
rationalis non est.
 Quod idcirco in his tantum videtur evenire, quod de
eodem subiecto uterque intelligitur ordo oppositionis. Nam quae
dicit, omnis homo rationalis est, de homine rationale
praedicavit; item quae proponit, omnis homo non rationalis est,
de eodem homine rationale seiunxit, ut merito simplices
affirmationes negationi consentiant. At non in aliis intelligitur
idem esse subiectum. Nam et illa quae proponit omnem 
non hominem esse rationalem, et illa quae enuntiat omnem non
hominem esse non risibilem, de homine non loquuntur, sed quolibet
alio quod hominis negatione relinquitur. Atque ideo velut
extraneae atque a semet alienae, nec in veritate possident
aliquam nec in falsitate concordiam. Indefinitas autem
propositiones, quoniam particularibus similes esse monstravimus,
adiungendas superioribus non putavi. Id enim indefinitis necesse
est evenire, quod particularibus solet incurrere. Expeditis
igitur his propositionibus quae ex utrisque communicant terminis
atque eodem ordine collocatis, nunc eam propositionum
convenientiam vel participationem loquamur, quae in utrisque
quidem terminis convenientia, sed ordinis commutatione
consistunt, cuius disceptationis  hic finis est, de
propositionum conversione docuisse; quid enim est aliud
propositiones mutato ordine convenire utrisque terminis, nisi
propositiones converti? Converti autem vel sibi vel aliis
propositiones dicuntur, quoties, mutato ordine terminorum, id est
quod subiectum fuerat praedicato et quod praedicabatur ante
subiecto, veritatem simul obtinent vel falsitatem. De quibus
plenissime hic disputandi sumemus exordium. Quatuor propositiones
esse praediximus, quae habeant differentias quantitatum et
utrisque terminis absque ordinis permutatione participant. Hae
vero sunt affirmatio universalis, negatio universalis, affirmatio
particularis, negatio particularis. Harum igitur particularis
affirmatio particulariter quidem sibi ipsa convertitur, [Col.
785D] universali autem affirmationi per accidens, et rursus
universalis negatio, loco principe sui recipit conversionem, ad
particularem vero negationem per accidens converti potest.
Affirmationis vero universalis ad se ipsam perpetua non potest
esse conversio, ad particularem vero affirmationem per accidens
potest. Nec vero negationis particularis ad se ipsam
principaliter stabilis ac firma conversio est, sed negationi
universali secundo loco atque accidentaliter. Quae omnia facilius
declarantur exemplis. Affirmatio enim particularis, ut ea quae
proponit, quidam homo albus est, facile sibi ipsa convertitur, si
dicamus, quoddam album homo est, atque in utrisque simul veritas
constat. At si quis proponat quemdam hominem esse lapidem, [Col.
786A] eamque convertat dicens quemdam lapidem esse hominem,
mansit in utrisque mendacium. Hoc igitur modo affirmatio
particularis sui recipit conversionem. Item negatio universalis
converti potest, ut si quis enuntiet nullum hominem esse lapidem,
eamdemque conversis terminis dicat nullum lapidem esse hominem,
simul veritatem tuentur. At si quis  dicat nullum
hominem esse animal, atque eamdem sub terminorum conversione
proponat dicens nullum animal esse hominem, neutra suam perdidit
falsitatem. Hoc igitur modo universalis quoque negatio sibi ipsa
convertitur, universalis vero affirmatio non tenet perpetuam
conversionem: quamvis enim quoties de speciebus propria
praedicantur converti universales affirmationes queant, ut si
quis dicat omnis homo risibilis est, poterit terminorum ordinem
permutare, omne risibile esse hominem, tamen non est haec
aequalis atque in omnibus terminis fida conversio. Quid enim cum
quis ita proponit, omnis homo animal est? Nunquid convertere vere
potest, ut omne animal hominem esse pronuntiet? Quare cum
aliquoties universalis affirmatio conversa propriam non teneat
veritatem, dicitur conversionis  naturam non posse
suscipere. Negatio quoque particularis interdum videtur posse
converti, veluti si quis enuntiet quemdam hominem lapidem non
esse, verum loquetur, cum dixerit quemdam lapidem hominem non
esse; sed est instabilis et incerta conversio: nam cum quidam
homo grammaticus non sit, falsum est dicere quemdam grammaticum
hominem non esse. Ita igitur haec quoque conversio protinus a sua
veritate deficit. Superius igitur propositarum quatuor
enuntiationum duae quidem oppositae, id est particularis
affirmatio et universalis negatio, conversionem sui firmam
perpetuamque suscipiunt; duae vero oppositae, id est affirmatio
universalis et negatio particularis, conversionis non tenent
firmitatem, sed quia universalis affirmatio, quae in sui [Col.
786D] conversione videtur instabilis, si vera est, particularem
quoque affirmationem veram esse necesse est. Si autem
particularis affirmatio conversa non amittit propriam veritatem,
universalis quoque affirmatio conversa particulari affirmationi
eamdem veritatem sonabit, velut his exemplis probabitur. Si quis
enim proponat omnem hominem esse animal, verum dixerit, huius
subalterna particularis affirmatio quemdam hominem esse animal,
ea quoque vera est, quoniam universalis affirmationis veritas
antecessit. Sed eamdem converti sibi verissime potest, dicitur
enim quoddam animal esse hominem. Quocirca affirmatio universalis
quae proponit omnem hominem esse animal, et conversa
particularis affirmatio  quae pronuntiat quoddam
animal esse hominem, utraeque simul a veritatis significatione
non deficiunt. Ita igitur universalis affirmatio, quae sui
conversionem perpetuam ferre non poterat, per accidens
particulari affirmationi conversa est. Per accidens autem ideo
quoniam particularis affirmatio principe sibi ipsa loco
convertitur, conversae autem particulari affirmationi universalis
affirmatio eamdem retinet in veritate sententiam. Eadem ideo est
etiam universalis negationis, quae quoniam ipsa principaliter
converti potest, conversaeque negationi universali illa quae
subalterna est eamdem veritatis refert sententiam. Particularis
negatio conversa ad veritatis significationem poterit convenire,
ut si quis nullum hominem esse lapidem confirmet, et huius [Col.
787B] conversio est, nullum lapidem esse hominem, quae cum vera
praecedat, subalternae particularis negativae perficit veritatem:
ea vero est, quidam lapis homo non est, quae comparata
universali negationi quae dicit nullum hominem esse lapidem,
quamvis terminis discrepans, tamen similis veritate proponitur.
Igitur particularis negatio, quae sibi ipsi converti non poterit,
universali negationi per accidens converti potest. Per accidens
autem idcirco quoniam universalis negatio in se ipsam priore loco
converti potest. Per conversionem autem sui cum particulari
negationi similem veritatis videtur obtinere sententiam. Itaque
concludendum est particularem quoque affirmationem universalemque
negationem convertionem sui firmam ac stabilem custodire.
Affirmationem  autem universalem particularemque
negationem in convertendo firmas esse non posse, sed hanc
affirmationi particulari, illam universali negationi per
accidens, posse converti. Restat nunc de ea propositionum
convenientia vel participatione disserere, in qua utrinque
terminorum ordine permutato, uni vel utrique eorum negativum
copulatur adverbium.  Atque in his enuntiationibus
converti termini per oppositionem dicuntur, unusquisque enim
terminorum negatione praeposita terminis simpliciter pronuntiatis
videtur oppositus. Huius vero participationis est triplex modus:
aut enim praedicato tantum termino, negatio iungitur, aut
subiecto, aut utrique termini denegantur. Primum igitur supposita
descriptione pandantur exempla. Post autem quemadmodum se habent
ad veritatis falsitatisve consensum consequentis ordine
disputetur. Ac primum quidem de hac disseremus cuius subiectum
praedicatumque negatur. Post vero cuius subiectum solum, postremo
cuius qui praedicatur terminus cum negatione profertur. Atque
earum quidem naturam atque ordinem ex simplicibus informabimus.
Simplices autem, in quantitatum  differentiis
constitutas, quatuor esse monstravimus. Sit igitur prima quidem
affirmatio universalis, quae proponat omnem hominem esse animal;
adversum hanc collocetur affirmatio universalis, quae non solum
conversis terminis enuntietur, verum in uno quoque termino
negativum adverbium habeat adiunctum hoc modo, omne non animal
non homo est. Rursus proponatur universalis negatio, ea quae est,
nullus homo animal est; huic adversum teneat locum universalis
negatio terminis cum negatione conversis, id est nullum non
animal non homo est. Item sit particularis affirmatio simplex,
quidam homo animal est; huic terminus atque ex adverso referatur
particularis affirmatio, quae, commutatis in ordinem terminis,
negationes utrisque gestet oppositas, ut est  quoddam
non animal non homo est. Item sit particularis simplex negatio
quae proponat quemdam hominem animal non esse; hanc ex adverso
respiciat particularis negatio, quae, permutatis ad ordinem
terminis, adverbium negationis adiecerit, ut est, quoddam non
animal non homo non est.

{$Simplices, Conversae utrisque infinitis.$}

Omnis homo animal est, Omne non animal non homo est.
Nullus homo animal est, Nullum non animal non homo est.
Quidam homo animal est, Quoddam non animal non homo est.
Quidam homo animal non est, Quoddam animal non homo non est.
 Sed quanquam huiusmodi participationis plures esse
differentias noverimus, ad instructionem tamen Categoricorum
Syllogismorum de hac tantum proposuisse sufficiat, quarum quidem
propositionum pars ex simplicibus nominibus constat, pars vero ex
infinitis. Nam propositio universalis, quae est, omnis homo
animal est, ex utrisque nominibus finitis constat. Namque et homo
et animal finita nomina esse manifestum est. Ea vero affirmatio
quae proponit omne non animal non hominem esse infinitorum
terminorum positione coniuncta est. Non animal enim et non homo
nomina esse infinita, in nominis definitione praediximus, quae
quidem sese ad veritatis falsitatisque rationem sic habent, ut
enim negationibus adiunctis infinita nomina simplicibus
opponuntur, ita etiam conversio propositionum econtrario
contingit quam paulo ante in simplicibus habebatur. 
In illis enim affirmatio universalis particularisque negatio
conversionem stabilem non tenebant. Affirmatio autem particularis
atque universalis negatio  conversae certissime
tuebantur vel in veritate, vel in falsitate consensum. Hic omne
diversum est. Vniversalis namque affirmatio et particularis
negatio per oppositionem sibi ipsa convertitur, universalis autem
negationis et particularis affirmationis non est ad veritatis
falsitatisve consensum fida conversio. Ac primum de universali
affirmatione tractemus, quae cum in simplicibus vera sit,
veritatem quoque per oppositionem conversa custodit, ut ea quae
dicit omnem hominem esse animal, vera est, atque illi per
oppositionem convertitur, id est, omne non animal non homo est,
eam quoque veram esse necesse est. Propositionis autem huius ista
sententia est, quoniam non est homo, quidquid animal non est,
quod verum  esse nullus ignorat. Item si sit falsa
universalis affirmatio in simplicibus terminis constituta, falsa
quoque eius per oppositionem probabitur esse conversio: nam cum
dicimus, omnis lapis animal est, falsa est, atque illi per
oppositionem convertitur, id est, omne non animal non lapis est,
eam quoque falsam esse necesse est. Id enim ex tali enuntiatione
sentitur, quoniam quidquid animal non fuerit, id lapis non est,
quod apertissime falsum est, cum lapis ipse animal non sit; quod
si universalis affirmatio terminorum oppositionem conversa
sibimet in veritate convenit et in falsitate, non est dubium quin
universalis simplex affirmatio stabili per oppositionem
conversione monstretur. Idem de simplici etiam particulari
negatione dicemus. Nam cum haec falsa est, ut  ea quae
dicit, quidam homo animal non est, illa quoque falsitatem
tenebit, quae huic terminorum oppositione convertitur, ut ea quae
proponit, quoddam non animal non homo non est. Id enim ex hac
enuntiatione colligitur, quod res quae non sit animal, sit homo.
Etenim hoc est esse hominem, quod non esse non hominem. At si
vera sit negatio particularis ex simplicibus terminis iuncta, ut
est quidam lapis animal non est, non deerit veritas cum
terminorum oppositione conversae quae proponit, quoddam non
animal non lapidem non esse. Id enim conversio ita significat,
quod res quaedam quae animal non sit lapis sit, hoc est enim esse
lapidem quod non esse non lapidem; quod si particularis simplex
negatio per oppositiones propriae conversioni et in veritatis et
in  falsitatis significatione concordat, non est
dubium particularem simplicem negationem certo sibi ac stabili
modo per oppositionem terminorum posse converti. In negatione
vero universali non est perpetua neque fida conversio. Quod
quidem fallere poterit, si quis ad solam respiciat convenientiam
falsitatis. Nam cum sit falsa simplex universalis negatio quae
proponit nullum hominem esse animal, falsa est quae ei per
oppositionem convertitur, ut est, nullum non animal non homo est.
Id enim ex hac propositione monstratur, quoniam omne quod animal
non est, id homo est, hominem esse significat, quidquid animal
non sit, quae proponit, nullum esse non hominem, qui animal non
sit. Sed hic in falsitate consensus ad veritatem usque non
pervenit. Age enim  sit vera simplex universalis
negatio, nullus homo lapis est, non vera potest esse, nullus non
lapis non homo est. Id namque designat ista conversio, quoniam
quidquid lapis non fuerit, id homo est; hominem namque esse
designat quod lapis non sit, qui pronuntiat nullum esse non
hominem quod lapis non est, quod apertissime falsum est; quamvis
enim multa proferam quae cum lapides non sint, tamen ab hominum
 natura seiuncta sunt, ut equus, arbor, atque alia
plurima. Si igitur negatio universalis per oppositionem propriae
conversioni in falsitate quidem convenit, nec tamen in veritate
consentit, recte pronuntiatur conversionem perpetuam atque
aequabilem non habere. Eadem quoque ratio est in affirmatione
simplici particulari. Nam in hoc quoque saepe error
deprehenditur, ut certae propositionum conversiones putentur, si
quis non ad falsitatis quoque, sed ad solam convenientiam
veritatis aspiciat. Nam cum affirmatio simplex particularis vera
sit, ut est quidam homo animal est, si huius termini cum
oppositione convertantur, fiatque propositio, quoddam non animal
non homo est, a veritate non discrepat. Quid enim aliud
enuntiatio ista designat quam esse rem aliquam quae cum [Col.
790B] animal non sit, ne homo quidem sit, ut lapis simul et
animalis et hominis natura deficiat. Sed hic in veritate
consensus ad falsitatem usque non tendit. Quid enim si sit falsa
simplex affirmatio particularis, ut est, quidam homo lapis est?
Non erit eius per oppositionem falsa conversio, quidam non lapis
non homo est? Atqui haec firma veritate consistit, id enim ex hac
propositione datur intelligi quod sit quidam quod cum lapis non
sit, ne homo quidem sit, ut equus atque arbor, quae neque
hominis, neque lapidis diffinitione clauduntur. Quod si
particularis affirmatio, dum per oppositionem convertitur, in
veritate quidem tenet secum ipsam concordiam, in falsitate autem
sibimet ipsa dissentit, rectum est pronuntiare quod termini
negatione coniuncta conversionem firmam  stabilemque
non teneant. Quare cum in simplicibus, ac praeter oppositionem
conversionibus, universalis quidem negatio particularisque
affirmatio perpetua fidaque terminorum permutatione vertantur,
affirmatio vero universalis particularisque negatio minime, dum
per terminorum oppositionem simplex propositio sibi ipsa
convertitur, omnia, ut dictum est, adversa ratione contingunt,
universalis namque affirmatio et particularis negatio firmam
negatarum partium retinent conversionem. Vniversalis autem
negatio in falsitate quidem recte sibi ipsa convertitur. In
veritate autem sibi ipsa discordat. Particularis autem affirmatio
in veritate quidem sibi convenit, sed in falsitate dissentit.
Similis autem contemplatio est in his quae, converso ordine
terminorum,  praedicato tantum vel subiecto sibi
copulant negationem: in quibus, ut in superioribus quoque
fecimus, propositionum tantum ordinem describemus, et quid
eveniat sub brevitate monstrabimus, perquirenda atque examinanda
singula lectoris diligentiae derelinquentes. Descriptis ergo
simplicibus ex adversa parte, quae, converso ordine, praedicatum
cum negatione pronuntiant, conferantur.

{$Simplices, Conversae de praedicato infinito.$}

Omnis homo animal est, Omne animal non homo est.
Nullus homo animal est, Nullum animal non homo est.
Quidam homo animal est, Quoddam animal non homo est.
Quidam homo animal non est, Quoddam animal non homo non est.
Omnis homo iustus est, Omnis iustus non homo est.
Nullus homo iustus est, Nullus iustus non homo est.
Quidam homo iustus est, Quidam iustus non homo est.
Quidam omo iustus non est, Quidam iustus non homo non est.
Omnis homo grammaticus est, Omnis grammaticus non homo est.
Nullus homo gramaticus est, Nullus grammaticus non homo est.
Quidam homo grammaticus est, Quidam grammaticus non homo est.
Quidam homo grammaticus non est, Quidam grammaticus non homo non
est.
Omnis homo lapis est, Omnis lapis non homo est.
Nullus homo lapis est, Nullus lapis non homo est.
Quidam homo lapis est, Quidam lapis non homo est.
Quidam homo lapis non est, Quidam lapis non homo non est.
Omnis homo risibilis est, Omne risibile non homo est.
Nullus homo risibilis est, Nullum risibile non homo est.
Quidam homo risibilis est, Quoddam risibile non homo est.
Quidam homo risibilis non est, Quoddam risibile non homo non est.
 Harum igitur in affirmationibus quidem universalibus
si ea de subiecto praedicentur quae et adesse et abesse
contingant, sive illud subiecto maius sit, ut iustitia homine,
sive minus, ut grammaticus homine, vel si ea quae omnino adesse
non possunt, ut lapis homini, simul semper falsas esse necesse
est. Si quid vero praeter haec fuerit praedicatum, unam veram,
falsam alteram esse proveniet, nunquam vero utrique veritas
consonabit. In negationibus vero universalibus siquidem ea de
subiecto praedicentur quae a subiecto valeant segregari, sive
illa maiora sint, ut iustitia homine, sive minora ut eodem homine
grammaticus, utrisque aderit falsa sententia. Quidquid vero
reliquorum fuerit praedicatum uni verum, alteri faciet adesse
mendacium. Nunquam vero in his concors veritas invenitur. In
particularibus vero affirmationibus siquidem ea praedicentur,
quae  cum separari possint, tum vel maiora sunt, ut
iustus homine, vel minora, ut grammaticus homine, communis
affirmationes veritas obtinebit. Alia vero quaelibet praedicatio
unam veram, alteram semper faciet esse mendacem, sed nunquam
communiter mentientur. In negationibus vero particularibus hic
modus est, ut sive ea quae adesse non possunt, ut lapis homini,
sive quae possunt ac poterunt segregari, cum tamen eorum aliud
maius sit, ut iustitia homine, aliud minus, ut grammaticus
homine, praedicentur, veritas utrisque constabit. Quidquid vero
absque his praedicabitur, veritatem uni, alteri dividet
falsitatem, simul tamen falsas esse non evenit. Item descriptio
supponatur quae priore parte simplicibus collocatis, eas quae
converso ordine subiectum cum negatione proponunt contraria
fronte constituat.

{Simplices, Conversae de subiecto infinito.}

Omnis homo animal est, Omne non animal homo est.
Nullus homo animal est, Nullum non animal homo est.
Quidam homo animal est, Quoddam non animal homo est.
Quidam homo animal non est, Quoddam non animal homo non est.
Omnis homo risibilis est, Omne non risibile homo est.
Nullus homo risibilis est, Nullum non risibile homo est.
Quidam homo risibilis est, Quoddam non risibile homo est.
Quidam homo risibilis non est, Quoddam non risibile homo non est.
Omnis homo lapis est, Omnis non lapis homo est.
Nullus homo lapis est, Nullus non lapis homo est.
Quidam homo lapis est, Quidam non lapis homo est.
Quidam homo lapis non est, Quidam non lapis homo non est.
Omnis homo iustus est, Omnis non iustus homo est.
Nullus homo iustus est, Nullus non iustus homo est.
Quidam homo iustus est, Quidam non iustus homo est.
Quidam homo iustus non est, Quidam non iustus homo non est.
Omnis homo grammaticus est, Omnis non grammaticus homo est.
Nullus homo grammaticus est, Nullus non grammaticus homo est.
Quidam homo grammaticus est, Quidam non grammaticus homo est.
Quidam homo grammaticus non est, Quidam non grammaticus homo non
est.
 Superius igitur descriptarum enuntiationum
affirmationes quidem universales, si ea de subiecto praedicentur
quae ab eo nunquam valeant amoveri, sive illud maius sit, ut
animal homine, seu aequale, ut risibile homini, seu tale quod
subiecto nullo modo possit obtingere, ut lapis homini, uni
veritatem dispartient, alteri falsitatem. At si quod absque his
praedicabitur, utrasque falsitas obtinebit, communi autem
propositionum veritati locus esse non poterit. At in negationibus
quidem universalia et maiora praedicentur, seu ea quae
relinquere subiectum nequeant, ut animal hominem, seu quae
possint, ut iustitia hominem, utrisque falsitas inhaerebit. Alia
quaelibet praedicamenta unam veram faciunt, alteram falsam, ita
ut communis utraeque veritatis non possint esse 
participes. At in particularibus affirmationibus quidem, siquidem
maiora de subiecto praedicentur quae vel nunquam subiecti
coniunctione discedant, ut animal homine, vel etiam segregentur,
ut iustitia ab homine, respondebit utraque veritatem; caeterae
vero  praedicationes veritatem propositionibus
falsitatemve distribuunt in commune participantibus falsitatem.
Particulares vero negationes, siquidem ea praedicent quae possint
a subiecto separari, sive illud maius sit, ut iustitia homine,
seu minus, ut grammaticus homine, veras utrasque esse necesse
est. Si quid vero extra praedicabitur, uni oportet verum, alteri
adesse mendacium, ut simul falsae nequeant inveniri. Atque haec
quidem de his propositionibus quae cum determinatione proferuntur
dicta sunt. Quae vero indefinitae sunt, quoniam particularium
proprietalibus adaequantur, eadem omnia comparatae universalibus
obtinebunt quae in superiore descriptione particularium
propositionum ordo servavit. Restarent subiectorum singularium
propositiones, de quibus, quoniam  et longum est
dicere, et nihil ad operis propositi affert utilitatem, et sibi
ipse exemplo earum quas superius proposuimus easdem lector
inveniet, praetreundum videtur.
