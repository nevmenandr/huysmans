

 


        
-------------------------------------------------------------
DOMINIS EXIMIIS ET SACRI CULMINIS REGIMINE DECORATIS RELIGIONISQUE COPIA 
FULTIS WALDEBERTO ET BOBOLENO PATRIBUS IONAS PECCATOR.

        Memini me ante hoc ferme triennium, fratrum
conibentia flagitante vel beati Bertulfi abbatis 

-------------------------------------------------------------

imperio iubente, cum apud eos Appenninis ruribus
vagans in Ebobiensem cenobium morarer, fuisse
pollicitum, ut almi patris Columbani meo studerem stilo
texere gesta; praesertim cum hii qui eo fuerunt in
tempore et poenes ipsum patrata viderunt quam plurimi
poenes vos suprestis sint, qui nobis non audita sed
visa narrent, vel quae etiam nos per venerabiles viros
Athalam et Eusthasium didicimus: quorum primus
Ebobiensis, secundus Luxoviensis coenobii, quo vos 
praesules existitis, eius successores fuerunt, qui magistri 
instituta suis plebibus servanda tradiderunt. Quorum vita,
utcumque quivimus, inpostmodum depromsimus, seu
plerumque quos cluentia memorabiles reddit. Sed
quae supradictorum fratrum agapis vel patris 
praedicti praeceptum coniciens rebatur liquido meatu 
exuberari, multum me ego ad hoc opus inparem repperio.
Si enim me in hoc opere nequaquam indignum iudicassem,
olim iam ad ea texenda temerario quamvis conatu 
adgressus fuissem, quamquam me et per triennium Oceani
per ora vehit et Scarbea lintris abacta ascoque
Scaldeus molles secando vias madefacit saepe et
lenta palus Elnonis plantas ob venerabilis Amandi
pontificis ferendum suffragium, qui his constitutus in

-------------------------------------------------------------

locis veteris Sicambrorum errores euangelico mucrone
coercet. Erit tamen commissi operis, venerandi patris,
vestri arbitrii cultus, ut si aliqua minus rite prompta
decorem faciditatis caruerint, vestris faleramentis
decorentur, ut legentibus apta fiant: ne dum meam 
imperitiam in eloquio exhorrent, cum facta dictis non
exsequentur, sanctorum virtutes fastidiose ferendo non
imitentur, et cum ad partum opus ovantes manum
tetenderint, mox sentium asperitate cruentam nitantur
subtrahere. Quibus dicendum est, nantes solere, reuma
gurgitum fractis viribus, ripe redditos, cum alia 
defuerint subsidia, festino conamine sentes adprehendere
et divitum fauces, cum aliae dapes redundent, saepe
agrestia desiderare et plerosque, musicorum omnium
organis, scilicet psalterii, cythare melos, aures oppletas,
mollis sepe avenae modolamine auditum accommodare.
Et si me quempiam laudare reppererint, qui 
adhuc superis iunctus sit, non me adolatorem putet,
sed rei bene geste dissertorem, nec favere cuique
pannigerico carmine, sed digna memoriae commendare;
nec adeo, si superest, tumescat, si a me sibi largita
conditoris dona narrata videat, ne elationis stimolo
sincere mentis soliditatem corrumpat. Nulli quippe

-------------------------------------------------------------

dubium est, quod favor adolatorum polluat mentes
decore plenas virtutum, sicut ad Israel per Esaiam
Dominus loquitur: Popule meus, qui te beatum dicunt, ipsi

        te decipiunt et viam gressuum tuorum dissipant. Sapientem
etenim, ut vulgo dicitur, falsa laus increpat, vera ad
meliora tendere provocat. Adornet ergo eos in eo
quod bene gesserint fama laudabilis, increpet, ne 
maculet amittendo fervorem, tepor vituperabilis. Cluant
aliis, si dignum imitationi quid gesserint, nec sibi 
inpostmodum perniciose elationis damna adtrahant ex
commemoratione patrate virtutis.
Inseruimus ergo illa quae veris assertionibus 
experti sumus fuisse patrata et praetermittere neglegen
tiae deputavimus, multaque praetermissa, quae ex
totum nequaquam meminimus et pro parte scribere
nullatenus ratum duximus. Quae sunt ergo posita duobus
libellis intercisi, ut uno volumine legentibus fastidium
amputarem: primus beati Columbae gesta perstringit,
secundus discipulorum eius Athalae, Eusthasi vel 
ceterorum quos meminimus vitam edisserit. Ea ergo
vestro libramine pensanda censemus, ut a vobis sagaci
examinatione probata, a ceteris ambiguitatem pellant;
nam si quippiam aliquis non rite distincta ac de
industria correcta reppererit, reicienda iudicabit,
praesertim si doctorum facundia fultus, affatim scientia
oppletus habundet. Noverit tamen nos non ad hoc 
vestigia tendere, ut nos putemus doctorum gressibus 

-------------------------------------------------------------

coaequari. Illi rore eloquentiae madentes, virides campos
flore pinxerunt; nobis vix arida tellus arbusta gignere
novit. Illi dites balsami lacrimam ex Engaddi 
floresque aromatum ex Arabia; nobis ex Hibernia vix 
butyrum pinguescit. Illi piper nardumque sumunt ex
India; nobis pennifera iuga Pennina vaga, quo
zepheriis rigescunt frigora flabris, vix tandem 
saliuncam praebent. Illi pretiosi lapides varietate 
gloriantur; nobis temerarium videtur Galliae sucino
gloriari. Illi poma palmarum magnopere peregrina
dirigunt, nobis Ausoniae iuxta poetam sunt mitia
molles castaneae poma. Valete, almi patres, viri vigoris
atque roboris, Deo dicati aeterno. Amen.

      

        INCIPIUNT CAPITULA LIBRI PRIMI.
1. Praefatio libri primi.
2. De ortu et ostensione solis genetrici per visum ostenso.
3. De sagacitate et industria et progressu a natali solo et magistri institutis.
-------------------------------------------------------------

4. De adventu eius ad Sinilem abbatem , egressu Hibernia.
5. De ingressu eius in Galliis et exemplo sodalium religiosorum.
6. De Sigiberti regis susceptione et obtione heremi ingressumque in Anagrates.
7. De ammonitione quorundam, qui vero Dei sumptus detulere et sospitate 
mulieris.
8. De temptatione et probatione et constantia et secessu tutioris heremi.
9. De ariditate cibi et aqua ex petra producta.
10. De inventione Luxovii et monasterio ibi constructo et monachorum concursu.
11. De progressu eius cum Autierno in heremo et supplimento piscium.
12. De sodalium egritudine divinitus conperto et sospitate oboedientium.
13. De segete inter imbres collecta et viri Dei fide pluvia a segete pulsa.
14. De fecunditate sterelis et prolis donum orationibus inpetratum.
15. De Theudegisili digito secto et Winioci fronte sanato et corvi oboedientia.
16. De cervisae redundatione absque effusionis damna fluentis.
17. De prohibita ursi esca et copia frumenti horreo aucta et panum multiplicationem. 
De vocatione Columbae oratione viri Dei moratae.
-------------------------------------------------------------

18. De reverentia Theuderici regis et obiugatione eius et Brunichildis 
adversitate.
19. De adventu eius ad Brunichildem et Theudericum et effusione potus ac 
cibi et infestatione regia ac expulsione a Luxovio et damnatorum relaxatione.
20. De regressu eius ad Luxovium et cecitati satellitum, expulsione regia 
sodaliumque separatione et sospitate vexantium.
21. De sanitate frenetici et ultioni hominis et ceco inluminato.
22. De scafa retenta et furtu patefacto et supplimento copiae.
23. De nave referta undis et veneratione adversantium.
24. De adventu eius ad Chlotharium regem et gavisione regis.
25. De transitu eius per Parisius et occursu hac curatione frenetici.
26. De susceptione Chagnerici et Autharii et benedictione domus eorum ac 
prolis sacratione.
27. De susceptione Thendeberti et Brigantiae sessione gentiumque correptione 
et adventu alitum et divisione pomorum et angeli per visum monitum.
28. De bello regum et revelatione viri Dei et Theudeberti proditione.
29. De interitu Theuderici et liberorum nece et impleta prophetia Chlotbario. 
EXPLICIUNT CAPITULA LIBRI PRIMI.


        
-------------------------------------------------------------
INCIPIT LIBER PRIMUS DE VITA SANCTI AC BEATISSIMI COLUMBANI ABBATIS ET 
CONFESSORIS.


          1.
Praefatio libri primi.
Rutilantem atque eximio fulgore micantem 
sanctorum praesulum atque monachorum patrum solertia
nobilium condidit vitam doctorum, scilicet ut posteris
alma redolerent priscorum exempla. Egit hoc a 
saeculis rerum sator aeternus, ut suorum famulorum famam
commendaret perennem utque praeterita gesta 
linquerent futuris exempla et de praecedentium meritis
vel imitando exemplo vel memoriae commendando 
ventura sobolis gloriaretur. Quorum beatus Athanasius
Antonii, Hieronimus Pauli et Hilarionis vel ceterorum
quos cultus bonae vitae laudabiles reddebat, 
Postumianus vero, Severus et Gallus Martini egregiae nostris
eorum memoriam dimisere saeclis: plerique aliorum,

-------------------------------------------------------------

quos aut fama aut bonorum exempla operum vel 
virtutum monimenta commendarunt, ut sunt columnae
ecclesiarum Hilarius, Ambrosius, Agustinus, qui
inter tot saeculi turbidines, et fluctuante mundo,
statum ecclesiae sustentarunt, ne, flatu adversante 
iniquo hac hereticorum procella quatiente, veram fidem
adversitas macularet. Quorum nos exempla temerario
conatu secuti, qui nec meritorum supplimentum nec
facundiae flore suffulti nec elucubrante scientiae fonte,
tanti patris nostris saeculis refulgentem Columbani
adgredimur texere gesta. Erit tamen nostrorum 
arbiter dictorum virtutum largitor inmensus, qui illi et
gratiae suae munera et vitae perennis largitus est 
coronam.

        

          2.
De ortu et ostensione solis genetrici per
visum ostenso.
Columbanus etenim qui et Columba,
Ortus Hibernia insula, extremo Oceano sita,

-------------------------------------------------------------

Expectatque Titanis occasum, dum vertitur orbis,
Lux et occiduas pontum descendit in umbras:
Undarum inmanes moles quo truces latebras
Colore et nimio passim crine crispanti,
Peplo kana, raptim quem dant cerula terga,
Aequoris spumea cedunt et litora, sinus
Ultimus terrarum, nec mitem sinunt carinam
Tremulo petentem salo dare nota litora nobis.
Flavus super haec Titan descendit opago
Lumine Arcturi petitque partes girando:
Aquilonem sequens, orientis petit ad ortum,
Ut mundo redivivus lumen reddat amoenum,
Sese mundo late tremulo ostendat et igne.
Sicque metas omnes diei noctisque peractu
Cursu et inpletas, suo lustrat candore terras,
Amoenum reddens orbem calore madentem.
Insulae situs, ut ferunt, amoenus ac adversantium
Exterorum carens bella nationum.
Hanc Scottorum gens incolit, gens quamquam
absque reliquorum gentium legebus, tamen in christiani
vigoris dogmate florens, omnium vicinarum gentium fide
praepollet.

-------------------------------------------------------------

Natus ergo hic inter primordia fidei gentis illius,
ut fides, quam infecundam ex parte gens illa habebat,
suo ac sodalium suorum munimine cultu uberi 
fecundaretur. Sed priusquam lucem vitae praesentis caperet,
quid ante eius ortum actum sit, non est silendum. Nam
eius genetrix iam cum conceptu alvo gravida teneretur,
subito per intempestam noctem sopore depressa vidit e
sinu suo rutilantem solem et nimio fulgore micantem
procedere et mundo magnum lumen praebere. Haec
genetrix, postquam sopor membra laxavit et caecas
mundo surgens aurora pepulit tenebras, semet intra
clauso conamine pensare coepit et ancipiti gaudio tantae
visionis vim sagaci animo trutinare vicinorumque 
solaminis supplimentum petit, quos doctrina sollertes 
reddebat, quaerens, ut tantae visionis vim sapientum corda
rimarent. Tandem peritorum libramine responsa 
recepit, se egregiae indolis utero tenere virum, qui et
suae saluti utilia et proximorum provideret utilitati
oportuna. Quem mater postquam edidit, tanta custodia
servavit, ut vix eum vel cognitis parentum reliquorum
moribus crederet, quoadusque vita puberis ad boni
cultus operis Christo duce, sine quo nihil boni agitur,
adspiraret. Nec inmerito solem fulgentem suo e sinu
mater conspexit, quin matris universorum ecclesiae
membra instar Foebi fulgore micant, Domino dicente:

          Tunc iusti fulgebunt sicut sol in regno patris eorum. Sic
Debbora precantis voce ad Deum, Spiritu sancto 
monente, olim loquebatur, dicens: Qui autem diligunt te,

          sicut sol in ortu suo splendet, sic rutilent. Aetherea

-------------------------------------------------------------

etenim axis siderum distinctione flavescens, de 
frequentia celebrae lucis speciosior est. Sicut diei lux,
Phoebi aucta splendore, mundo amoena refulget, ita
corpus ecclesiae, cum conditoris ditata opibus, sanctorum
augmentata numero, et scientiae religione nitescit, ut
ex frequentia doctorum pullulent lucra subsequentum.
Et ut sol vel luna astraque omnia noctem diemque suo
nitore nobilitant, ita sanctorum merita sacerdotum 
ecclesiae monumenta roborant.

        

          3.
De sagacitate et industria et progressu
a natali solo et magistri institutis.
Peractis itaque infantiae annis, in pueritiae aetate
pubiscens, liberalium litterarum doctrinis et 
grammaticorum studiis ingenio capaci dare coepit laborem,
quem per omnem pueritiae vel aduliscentiae tempus
exercens, usque ad virilem aetatem uberi intentione
defixit. Sed cum eum formae elegantia praesertim
corporis candore et pubertas nobilis omnium gratum
redderet, coepit tandem contra eum antiquus hostis
loetifera tela laxare, ut quem tanto ingenio crescere
cerneret, suis abenis, si valuisset, inretiret, adgressus
lascivarum puellarum in eum suscitare amores, 
precipue quas forma corporis perfuncturio decore horrendo
desiderio in miserorum animos solet inmergere. Sed
cum se egregius milis tantis pilis undique urgueri 
conspiceret et micantem sicam callidi hostis se contra erigi

-------------------------------------------------------------

conspexisset, expertus fragilitatis humanae, cito ad
procliva labendo dimergi, ut Livius ait, nihil esse
tam sanctum religione tamque custodia clausum, quo
penetrari libido nequeat, euangelicum clipeum leva
tenens ensemque ancipitem dextra ferens, contra 
inmanes cuneos hostium pugnaturus paratur pergere, ne
frustrato labore, quem potissimo ingenio desudaverat
in grammaticam, rethoricam, geometricam vel 
divinarum scripturarum seriem, in saeculi inlecebris 
occuparet; daturque adhuc stimulus urguendi.
Cum haec iam poenes se volverit, venit ad 
cuiusdam religiosae ac Deo dicatae feminae cellulam. Quam
cum prius humili voce salutasset, postea castigare 
iuvenili, ut poterat, hortamine adgressus. Quae videns
gliscentem in aduliscente vigorem: 'Ego', ait, '
utcumque potui, ad bellum progressa exivi. En quindecim
tempora volvuntur, quo et domum carui et hunc 
peregrinationis locum expetii, et numquam deinceps Christo
praesule, manu stipham tenens, retro respexi, et nisi
fragilis sexus obstasset, mare transacto, potioris 
peregrinationis locum petissem. Tu vero aduliscentiae
flammis exaestuans, natalem solum incoles; ad 
fragiles voces, velis nolis, fragilitate adtrahente, aurem
accommodas et visitare te femineum sexum libere

-------------------------------------------------------------

credis? Non reminisceris suasu Evae Adam dilapsum,
Samsonem a Dalida seductum, David a pristina iustitia
pulchritudine Bersabeae corruptum, sapientissimum 
Salamonem mulierum amore deceptum?' 'Perge', 
inquid, 'o iuvenis, perge, evade ruinam, per quam multos
conperis corruisse, declina viam, quae inferi ducit ad
valvas'. Huius ergo dictis stimulatus aduliscens, et ultra
quam aduliscentem terreri crederes, grates taliter 
increpanti refert, sodalibus vale dicens, iter arripit;
materque eius dolore stimulata, precatur, ut se non
relinquat. At ille: 'Non', inquid, 'audisti: Qui amat

          patrem aut matrem plus quam me, non est me dignus?'
Obstanti matri et limitem ostii inherenti postulat, ut
se ire sinat. Illa eiulans et pavimento prostrata, 
denegat se permissuram; ille limitem matremque 
transilit poscitque matri, se laetam habeat: illum 
numquam deinceps in hac vita visurum, sed, quocumque
salutis via iter pandat, se progressurum.
Relicto ergo natali solo, quem Lagenorum terram
incolae nuncupant, ad virum venerabilem nomine 
Sinilem perrexit, qui eo tempore singulare religione et
scripturarum sacrarum scientiae flore inter suos pollebat.
Quem cum vir sanctus ingenii sagacis esse videret, 
omnium divinarum scripturarum studiis inbuit, ita tamen,

-------------------------------------------------------------


          ut fieri adsolet, cum ludendo magistri discipulos 
sciscitare conantur, ut de suo ingenio cognoscant vel 
flagrantem ubertate sensum vel neglegentiae somno 
torpentem, coepit ab eo ex dificilium quaestionum materia
sensus querere. At ille pavido quamquam, tamen sagaci
e pectore, ne inoboediens magistro appareret, non 
cenodoxiae actus vitio, sed magistro parendo vice versa
obiecta sibi elucubrabat memor illius psalmigraphi
praeconii: Aperi os tuum, et ego adimplebo illud. Tantum
eius in pectore divinarum thesauri scripturarum conditi
tenebantur, ut intra aduliscentiae aetate detentus,
psalmorum librum  elimato sermone exponeret, multaque
alia, quae vel ad cantum digna vel ad docendum utilia,
condidit dicta.

        

          4.
De adventu eius ad Sinilem abbatem,
egressu Hibernia.
Dedit deinde operam, ut monachorum necteretur
societate, ad monasterium cuius vocabulum est
Benechor petiit, in quo presul virtutum ubertate 
cluebat beatus Commogellus, egregius inter suus 
monachorum pater, quique et religiones studio et regularis
disciplinae cultu praecipuus habebatur. Ibi solis 

-------------------------------------------------------------

orationibus et ieiuniis vacare coepit et iugum Christi, quod
ferentibus leve est, super se ferre semetipsumque sibi
abnegando ac crucem suam tollendo Christum sequere,
ut qui aliorum doctor futurus erat, ipse quod doctrina
didicerat in suo corpore mortificationem ferendo uberius
exemplo monstraret, quid aliis implenda fore docuisset.
Peractis itaque annorum multorum in monasterio
circulis, coepit peregrinationem desiderare memor illius
Domini imperii ad Abraham: Exi de terra tua et de

          cognatione tua et de domo patris tut et vade in terram, quam

          monstrabo tibi. Confessus igitur venerabili patri 
Commogello cordis ardorem et ignitum igne Domini 
desiderium, de quo igne Dominus in euangelio loquitur:

          Ignem veni mittere in terram; quam volo, ut ardeat, 
ardentem patri patefaciebat affectum, sed non ita in
patris repperiebat responsum, ut sua petitio anhelabat.
Erat enim venerabili Commogello arduum tanti 
solaminis patere dispendium. Tandem tamen adspirare
coepit et corde anteponere, ut non plus suae 
necessitati studeret quam aliorum utilitati oportuna parere.
Nec sine omnipotentis arbitrio fiebat, qui tyronem suum
ad bella futura erudierat, ut de eius victoria gloriosus
referret triumphos lautaque suppellectile de cesorum
hostium reportaret falangas. Vocatumque eum, tristem
licet sibi, tamen aliis utilem sententiam depromit, se

-------------------------------------------------------------

et pacis vinculum et solaminis supplimentum 
comitesque itineris, quos religio claros reddebat, largiturum.
Collecto sane fratrum coetu, omnium orationum 
suffragium postulat, ut venturo itinere solamen largitor 
pietates tribuat.
Vicensimum ergo aetatis annum agens, arrepto
itinere, cum duodecim comitibus Christo duce ad litus
maris accedent. Ibi omnipotentis misericordiam 
prestolantur, ut, si suae voluntatis inhereat, concoepti
consilii effectus perficiatur, agnoscuntque secum 
clementis iudicis voluntatem adesse, carinamque ingressi,
dubias per freta ingrediuntur vias mitemque salum,
prosperantibus zepherorum flabris, pernici cursu ad
Brittanicos perveniunt sinus. Paulisper ibidem
morantes, vires resumunt ancipitique animo anxia cordis
consilia trutinantur. Placet tandem arva Gallica planta
terere et mores hominum ferventi aestu sciscitare,
ut, si salus ibi serenda sit, quantisper commorare; si
obduratas caligine arrogantiae mentes repperiant, ad
vicinas nationes pertransire.

-------------------------------------------------------------


        

          5.
De ingressu eius in Galliis et exemplo
sodalium religiosorum.
A Brittanicis ergo sinibus progressi, ad Gallias
tendunt, ubi tunc vel ob frequentia hostium 
externorum vel neglegentia praesulum religionis virtus
pene abolita habebatur. Fides tantum manebat 
christiana, nam penitentiae medicamenta et mortificationis
amor vix vel paucis in ea repperiebatur locis. Agebat
venerandus vir, ut, quaecumque loca progrederetur,
verbum euangelicum adnuntiaret. Erat enim gratum
hominibus, ut quod facundiae cultus adornabat, 
elucubrante praedicationis doctrina, simul et exempla 
virtutum confirmabant: tanta humilitatis ubertas, ut versa
vice, sicut de honoribus homines saeculi conantur 
quaerere dignitates, iste cum sodalibus suis de humilitatis
cultu alter alterum nitebantur praevenire, memores
praecepti illius: Qui se humiliat exaltabitur; et illud
Esaiae: Ad quem respiciam, nisi ad humilem et quietum

          et trementem sermones meos? Tanta pietas, tanta caritas
omnibus, ut unum velle, unum nolle, modestia atque
sobrietas, mansuetudo et lenitas aeque in omnibus 
redolebat. Execrabatur ab his desidiae atque discordiae
vitium, arrogantiae ac elationis supercilium duris 
castigationum ictibus feriebatur, irae ac livoris noxa sagaci
intentione pellebatur. Tanta patientiae virtus, caritatis

-------------------------------------------------------------

affectus, lenitatis cultus aderat, ut mitem in medio
eorum Dominum patule non ambigeres habitare. Si
quempiam his labere in vitiis repperissent, simul omnes
aequo iure neglegentem correptionibus cedere studebant.
Communia omnibus omnia erat; si quispiam proprium
aliquid usurpare temptasset, ceterorum consortio 
segregatus penitentiae ultione vindicabatur. Nullus proximo
contrarietatem rependere, nullus asperum sermonem
proferre audebat, ita ut in humana conversatione 
angelicam agi vitam cerneres. Tanta in beatum virum
gratia redundabat, ut in quorumcumque domus 
quantisper commoraret, omnium animos ad religionis cultum
defigeret.

        

          6.
De Sigiberti regis susceptione et obtione
heremi ingressumque in Anagrates.
Pervenit ergo fama Columbani Sigiberti regis
ad aulam, qui eo tempore duobus regnis Austrasiorum
Burgundionorumque inclitus regnabat Francis; quorum
eximium nomen prae ceteris gentibus quae Gallias 
incolunt habetur. Ad quem cum vir sanctus cum suis
accessisset, gratus regis et aulicis ob egregiae doctrinae

-------------------------------------------------------------

copiam redditus. Coepit tandem ab eo rex querere,
ut intra terminos Galliarum resederet nec eos ad
alias gentes transiens se relinqueret; omnia quae eius
voluntas poposcisset se paraturum. Tunc ille regi ait,
non se aliorum opum fore ditaturum, sed euangelici
praeconii, in quantum carnis fragilitas non obstabat,
sectaturum exemplum: Qui vult, inquid, post me venire,

          abneget semet ipsum sibi, tollat crucem suam et sequatur

          me. Cui talia obicienti rex praebet responsa: 'Si
Christi crucem tollere et ipsum sequi desideras, potioris
heremi sectare quietem, tantum ne, nostrae ditionis solo
relicto, ad vicinas pertranseas nationes, ut tui praemii
angmentum et nostrae salutis provideas oportuna'.
Data itaque obtione, obtemperavit regis persuasionibns,
heremum petiit. Erat enim tunc vasta heremus Vosacus
nomine, in qua castrum dirutum olim, quem antiquorum
traditio Anagrates nuncupabant. Ad quem vir
sanctus cnm venisset, licet aspera vastitate solitudinis
et scopulorum interpositione loca, ibi cum suis resedit,
parvo alimentorum solamine contentus, memor illius
verbi, non in solo pane hominem vivere, sed verbo vite
satiatus, adfluenti dape habundare, quam quisquis
sumptam esuriem nesciat in evum.

-------------------------------------------------------------


        

          7.
De ammonitione quorundam, qui viro Dei
sumptus detulere et sospitate mulieris.
Eo ergo in loco virum Dei cum suis commorantem,
subito unum e fratribus vel ob probationem, vel
qualibet culpa adtrahente, vis febrium coepit flagellare.
Sed cum nulla alimentorum solamina adessent, nisi 
corticum et herbarum pabula praeberentur, tantummodo
coepit omnium animos adspirare, ut pro egri fratres
sospitate ieiunio omnes et oratione vacarent. Tertia
iam die peracto ieiunio, nihil habentibus, unde fessa
corpora reficerentur, subito conspiciunt virum quendam,
cum panum supplimento vel pulmentorum aequos 
oneratos, ante fores adstare, qui se referebat subita cordis
ammonitione actum, ut eis ex sua substantia subveniret,
qui tantam egestatem pro Christo in heremo sustinerent.
Oblatis itaque viro Dei quae detulerat, coepit cum
cordis humilitate deposcere, ut vir sanctus pro coniuge
sua Dominum deprecaretur, quam per anni circulum
tanta ignis febrium urebat, ut iam non crederetur superis
reddi. Humili et anxio corde poscenti noluit vir sanctus
denegare solamen; adhibitis simul fratribus, pro ea
Domini misericordiam deprecatur. Cumque ille cum
suis orationem conplesset, statim ea quae periculum
mortis in propatulo habebat sanitati est reddita. At
vero cum vir eius, largita sibi a viro Dei benedictione,
domum remeasset, invenit coniugem suam domi sedentem,
sciscitatusque, qua hora eam febrium vis reliquisset,
repperit ea hora sanatam fuisse, qua vir Dei pro ea
Dominum deprecasset.
Transactis itaque deinceps parvo temporis 

-------------------------------------------------------------

intervallo, quo pia capite Christo placamenta ac piamina
mentis, per contritionem carnis iniuriasque famis 
mortificata Deo membra, offerrent ac inviolatum religionis
statum servare studerent, duris acerbitatibus omnis
frangebatur voluptas, ut videlicet predo virtutum 
omnium expoliator criminum foret. Novem iam transierant
dies, quo Dei vir cum suis non alias dapes caperet
quam arborum cortices herbasque saltus; sed 
temperavit escae ariditatem pietas virtutis aeternae 
monuitque per visum abbatem quendam nomine Carantocum,
qui monasterio cui Salicis nomen est preerat, ut 
famulo suo Columbae intra heremi vastitate consistente
necessaria deferret. Expergefactus igitur Carantocus,
cellerarium suum Marculfum nomine vocat reique 
ammonitae causam narrat. At ille: 'Fac', inquid, 'ut 
imperatum est tibi'. lubet ergo Carantocus Marculfum ire
et omnia quae posset parare beato Columbano deferre.
Oneratis ergo Marculfus vehiculis iter arripit, sed, cum
solitudinis ora adtegit, viam sibi pandi iteneris 
nequaquam repperit. Fuit tandem consilii, ut si in hoc Dei
esset imperium, praemissis aequitibus, imperantis 
potentia viam aperiret. Mira virtus! antecedentes aequi
ignotum iter ungula calle terent rectoque itenere ante
fores beati Columbani ad Anagrates perveniunt.
Mirans Marculfus, aequorum vestigia subsecutus, ad
virum Dei pervenit et quae detulerat presentat. Ille

-------------------------------------------------------------

grates conditori rependit, qui sic suis famulis in deserto
parare mensam non distulit. Accepta ergo ab eo 
benedictione, Marculfus calle quo venerat repetavit, omnibus
rei geste causam patefecit. Coepit exinde frequentia
populi et infirmantium cohortes ob sanitatem 
redintegrandam ad eum frequentare et omnium infirmitatum
suffragium quaerere, quorum vota cum revocare a se
nequiret, omnium petitionibus parens, orationum 
medicamine cunctorum ad se venientium infirmitates, 
divino fultus auxilio, curando subveniebat.

        

          8.
De temptatione et probatione et constantia
et secessu tutioris heremi.
Hisdemque in locis evenit, ut per opaca saltus
inter devia hisdem vir Dei deambularet, et librum
humero ferens, de scripturis sacris secum disputaret,
subitoque cogitatio in mentem ruit, quid elegeret
melius, in hominum iniurias incedere an ferarum 
sevitiam sustinere? Cumque urgueret cogitationem inlata
severitas, crebro frontem signo crucis armans atque
orans, intra se ait, melius esse ferocitatem bestiarum
absque alieno peccato, quam hominum rabiem sustinere
cum damna animarum. Dumque haec animus volveret,
conspicit XII lupos advenire et dextra levaque medius
adstare, manebatque immobilis atque dicens: 'Deus, in

          adiutorium meum intende; Domine, ad adiuvandum me

          festina!' Propius illi accedunt atque ora vestimentis
 iungunt; cumque ille constans adstaret, interritum 
relinquunt saltumque pervagantur. Hac temptatione in
securitate traiecta, iter per saltum carpit. Cumque

-------------------------------------------------------------

haud procul abisset, audit vocem multorum Suevorum
per avia oberrantium, qui eo in tempore hisdem in
locis latrocinia exercebant; sicque demum, traiecta per
constantiam temptatione, pepulit adversitatem. Sed
hoc utrum diaboli fallacia finxerit, an rei veritas gestivit,
patule non agnovit. Rursumque secessit a cellula,
longiorique via vasta heremi penetrans, repperit saxum
inmane preruptaque rupis latera, aspera scopulis terga,
avia hominibus, ibique conspicit concavum in caute
sinum. Adgressusque abdita perscrutare, repperit in
interiore sinus ursi habitaculum ipsumque interius 
residentem. Mitis ergo feram abire iubet: 'Nec deinceps
hos', inquid, 'repetes calles'. Abiit fera mitis nec
prorsus est ausa repetare, distabatque ab Anagrate
locus plus minusve milibus septem.

        

          9.
De ariditate cibi et aqua ex petra producta.
Quo in tempore cum in eadem concava scopuli
solitariam vitam duceret, sicut eius erat consuetudinis,
ut cum dominicis festis vel quorumlibet sanctorum
sacratae sollemnitatis adpropinquaret adventus, ab 
aliorum societate segregatus et abditis locis receptus, vel
longioris spatii heremi secreta tutabatur, ut solida
mentae et absque curarum inquietudine solius orationis
vacaret et religioni omni conatu intenderet, erat cibis
ita adtenuatus, ut vix vivere crederes, nec aliud
penitus quam agrestium herbarum exigua mensura vel
pomorum parvulorum, quae heremus ille ferebat, quae

-------------------------------------------------------------

etiam bullugas vulgo appellant; potus aqua erat: ut
qui semper in aliorum curis occupatus, haec aequae
agere nequiret, saltim per intervalla temporum pro
parte mentis vota patraret. Eratque eius in ministerio
puerolus quidam nomine Domoalis, qui cum certas 
oportunitates monasterii evenissent, solus patri renuntiaret
ac fratribus observanda referret. Positus ergo in 
praefatu sinu eminentis saxi, qui aliunde pene aditum 
denegabat, multis cum iam inibi diebus resedisset, coepit
supradictus puerolus sub silenti voce conquerere, cur
in promptu aquam non haberet, sed grandi labore per
montis ardua, fessis poplitibus, deferre. Cui 
Columbanus: 'Fili', inquit, 'paulisper saxi terga sciscitare;
memento, populo Israhel Dominum de caute latices 
produxisse'. At ille patri oboediens rupem cedere adgressus.
Sanctus itaque vir statim genibus provolutus, orationibus
Dominum deprecatur, ut suae necessitati tribuat 
oportuna. Tandem eius precibus parens, pie petenti larga
subvenit potestas, moxque latex producta, fons coepit
manare perennis, quae usque in hodiernum diem
manat. Nec inmerito misericors Dominus suis sanctis
tribuit postulata, qui ob suorum praeceptorum imperio
proprias crucifixerunt voluntates, tantum fidem 
pollentes, quae eius misericordiae postulaverint, impetrare
non dubitant; quia ipse promisit, dicens: Si habueritis

          fidem sicut granum sinapis, dicetis monti huic: 'Transi' et

-------------------------------------------------------------


          transiet, et nihil inpossibile erit vobis; et alibi: Omnia

          quecumque orantes petitis credite quia accipietis, et venient

          vobis.

        

          10.
De inventione Luxovii et monasterio ibi
constructo et monachorum concursu.
Cumque iam multorum monachorum societate 
densaretur, coepit cogitare, ut potioris loci in eodem
heremo quereret, quo monasterium construxisset, 
invenitque castrum firmissimo olim fuisse munimine
cultum, a supradicto loco distantem plus minus octo
milibus, quem Luxovium prisca tempora nuncupabant.
Ibi aquae calidae cultu eximio constructae habebantur;
ibi imaginum lapidearum densitas vicina saltus 
densabant, quas cultu miserabili ritoque profano vetusta
paganorum tempora honorabant, quibusque execrabiles
ceremonias litabant; solae ibi ferae ac bestiae, ursorum,
bubalorum, luporum multitudo frequentabant. Ibi 
residens vir egregius, monasterium construere coepit, ad
cuius famam plebes undique concurrere et cultui 
religionis dicare curabant, ita ut plurima monachorum
multitudo adunata, vix unius caenubii collegio sistere
valeret. Ibi nobilium liberi undique concurrere 
nitebantur, ut, exspreta faleramenta saeculi et praesentium

-------------------------------------------------------------

pompam facultatum temnentes, aeterna praemia 
caperent. Quod beatus Columbanus cernens, undique ad
penitentiae medicamenta plebes concurrere et unius
caenubii septa tantum conversantum cohortem absque
difficultate non teneri, quamvis mente una et cor
unum, tamen conversationis tante multitudines 
incongruum, alium experimento locum querit, quem aquarum
inriguitas adornabat, aliumque monasterium construit,
cui Fontanas nomen indedit. Dedit gubernatores 
praepositus, de quorum religione nihil dubitabatur. His
ergo in locis monachorum plebes constitutas, ipse 
vicissim omnibus intererat regulamque, quam tenerent,
Spiritu sancto repletus condedit, in quam, qualis et
quantae disciplinae vir sanctus fuerit, prudens lector vel
auditor agnoscit.

        

          11.
De progressu eius cum Autierno in 
heremo et supplimento piscium.
Eo itaque in tempore quidam frater nomine 
Autiernus pulsare coepit, ut peregrinandi causa in Hibernia
perveniret. Cui Columba ait: 'Pergentes in heremo,
voluntatem Dei probemus, utrum desideratum arripias
iter, an in coetu fratrum permaneas'. Pergentes ergo
simul, tertium aduliscentem nomine Sonicharium, qui

-------------------------------------------------------------

adhuc superis iunctus est, in comitatu sumunt et ad
distinatum in heremo locum pervenerunt, unius panis
tantum cibo contenti. Cumque iam duodecimus 
transisset dies nec quicquam panis fragmentis remansisset
horaque refectionis adpropinquaret, imperantur a patre,
ut per praerupta rupis eant atque ad ima vallis 
perveniant, et quicquid ad cibum oportune repperiant,
deferant. Ovantes illi per concava vallis Musella tenus
advenerunt capturamque piscium olim a pastoribus 
consertam et undis oppositam cernunt. Accedentesque,
quinque magnos reppererunt pisces, sumentesque tres,
qui adviverant, patri presentandos vehunt. At ille:
'Cur', inquit, 'non quinque detulistis?' Respondent, 
mortuos repperisse duos, proinde reliquisse. Ille: '
Nequaquam', ait, 'ex his comedetis, nisi, quos dimisistis,
venerint'. At illi miraculo perculsi de providentia 
divinae gratiae, pernici cursu reppetunt, increpanturque,
quur repertam mannam reliquissent, et sic cibos 
parare iubentur. Nempe Spiritu sancto plenus noverat
sibi a Domino passim dapes paratas.
Aliaque vice cum in eadem solitudine moraretur,
non tamen eo in loco, iamque quinquaginta dies 
transierant, unusque tantum e fratribus cum eo erat Gallus
nomine; cui ille imperat, ut ad Bruscam eat 

-------------------------------------------------------------

piscesque capiat. Ille abiit ratumque duxit, ut ad Lignonem
amnem pergeret. Quo cum pervenisset, retem in 
alveum iactavisset, aspicit tantam multitudinem advenire
nec prorsus retem tenere, sed, velut in parietem 
inpingerent, retro revertere. Laboravit itaque per totam
diem neve unum capere quivit; reversus, patri renuntiat
de frustrato labore. Ille inoboedientem increpat, cur
non ad denuntiatum locum properasset, aitque 
denuo: 'Vade cito et ad denuntiatum perge locum'.
Pervenit itaque et undis rete opposuit, tantaque piscium
copia est rete impletum, ut vix prae multitudine trahi
potuisset. Haec nobis supra dictus Gallus sepe narravit.

        

          12.
De sodalium egritudine divinitus 
conperto et sospitate oboedientum.
Morabatur alia vice in supradicto scopuli sinu,
a quo ursum expulerat, diuque ibi oratione et ieiunio
corpus adflixerat. Cognovit per revelationem, fratres
qui poenes Luxovium erant diversis morborum generibus
vexari nec amplius remansisse, quam qui egrotis 
administrabant. Egressus itaque de specu, ad Luxovium
venit; cumque omnes adflictos cerneret, imperat, ut
omnes surgant atque messem in area virga cedant.
Surrexerunt ergo, quorum conscientiam oboedientiae
ignis urebat, ad areamque venientes, virga messem
cedere cum fidei gratia adgressi sunt. Videns ergo

-------------------------------------------------------------

pater fidem in filiis et oboedientiae gratiam habundare,
ait: 'Sinite', inquit, 'fessa egritudine membra a labore
reficere'. Mirantur de sospitate oboedientes, nullum
doloris vestigium remanente, mensasque parare iubet, ut
uberi gaudio omnes reficerent. Increpantur deinde 
inoboedientes, ignavia fidei arguitur, longitas egritudinis
denuntiatur. Mira ultio! nam supra metam anni 
inoboedientes egritudinis poena ita vehementer exussit,
ut vix mortem evaderent; impleverunt mensuram 
poenitentiae de suscepto inoboedientiae tempore.

        

          13.
De segete inter imbres collecta et viri
Dei fide pluvia a segete pulsa.
Interea tempus evenerat, ut copia segetum 
horreis conderentur, nec prorsus vis ventorum nubes 
conpilare cessabat. Urguebat sane necessitas, ne maturae
messis spica in stipulam, germine emisso, periret.
Eratque vir Dei apud Fontanas coenobium, ubi et
messium copiam novus ager locupletem dederat. 
Inruebant ventorum flabra cum vehementia imbrium nec
omnino nubila caeli dare terris pluviam quiescebant.
Quid inter haec vir Dei ageret, anxio corde pensabat;
armavit mentem fides, docuit impetrare oportuna 
arcessivitque omnes ac segetem praecidi iubet. Mirantur
illi patris imperium nec tamen quisquam patri 
cogitatum depromit. Venerunt omnes falceque inter 
diffusionem imbrium secant segetem patremque, quid
agat, conspiciunt. Ille quattuor plenos religione viros

-------------------------------------------------------------

per quattuor angulos messis praeponit, Comininum
et Eunocum ac Equonanum ex Scottorum genere
quartumque Gurganum genere Brittonem. His 
ordinatis, ipse cum reliquis medius messem praecidebat.
Mira virtus! fugebat imber a segete et undique
pluvia diffundebatur; medios tantum messores solis ardor
torrebat aestusque vehemens, quousque messem 
conderent, afflavit. Sic fides et oratio meruit, ut, pulsa
pluvia, aestum inter imbres haberet.

        

          14.
De fecunditate sterelis et prolis donum
orationibus inpetratum.
Eratque enim tunc temporis dux quidam nomine
Waldelenus, qui gentes qui intra Alpium septa et
Iurani saltus arva incolent regebat. Huic sobolis nulla
erat, ut Iuvencus de Zacharia et Helisabeth ait:

          Gratius ut donum iam disperantibus esset.
          
Hic cum coniuge sua Flaviam nomine et genere et 
prudentia nobilem ad beatum Columbanum ex 
Vesontioriense oppido pergit, precantes simul, ut pro eis 
Dominum deprecaretur: se multorum opum esse ditatos,

-------------------------------------------------------------

sed, cui hereditatem post obitum linquerent, heredem
non habebant. Quibus vir sanctus: 'Si', inquit, 'voti
vestri est, ut largitoris donum eins nomini consecretis
mihique ex lavacro suscipiendum tradatis, pro vobis ego
Domini clementiam implorabo, ut non solum eum quem
Domino vovetis habeatis, verum etiam, quantum 
volueritis, post pignora suscipiatis'. At illi laeto animo
promittunt se eins imperiis parituros, tantum pro ipsis
Domini misericordiam non desinat implorare. Spondet
vir Dei muneribus plenus se in promptum habere,
tantum ne pacti foedus studeant violare. Mirum dictu!
vix domi remeant, donum creatoris alvo gravida mater
futura expectat. Editum ad virum sanctum defert,
suis orationibus largitum munus demonstrat, grates 
conditori agit, qui sic ad petitiones famulorum suorum
quesita dona largitur. Quem vir sanctus suis manibus
receptum sacravit sacroque lavacro ablutum ipse 
suscepit Donatumque nomen inponet matrique ad 
nutriendum reddit. Qui post alitus in eodem monasterio,
sapientia inbutus, Vesontionensis pontifex praefectus,
nunc usque superest, eandem cathedram regens. Qui
post in amore beati Columbani ex ipsius regula 
monasterium virorum construxit, quem Palatium nuncupant

-------------------------------------------------------------

ob veterum monimenta murorum. Addiditque post eum
bonitatis largitor famuli sui promissum alium filium
Chramelenum nomine, qui nobilitate et sapientia
pollens, post patris obitum in eius honore est suffectus,
quamvis seculari habitu, tamen in creatoris amore vigil.
Nam et ipse in amore beati viri in saltum Iorensem
super Novisona fluviolum monasterium ex eius regula
construxit, in quo Siagrium abbatem praefecit. 
Addiditque adhuc duas filias pristino munere et seculo
nobiles et in Christi timore deditas. Post ista munera
mater ipsorum Flavia post mariti obitum monasterium
puellarum in supradicta urbe Vesontionis construxit,
omni munimine roborans, multarum puellarum 
contionem adunavit. Tantum in eis viri Dei gratia
flagravit, ut omnia faleramenta praesentis vitae 
temnentes, ad omnipotentis  cultum anhelarent.

-------------------------------------------------------------


        

          15.
De Theudegisili digito secto et Winioci
fronte sanato et corvi oboedientia.
Si vero aliqua inserere nitimur, quae parva 
hominibus videantur, erit obtrectatorum latratibus patens;
conditoris tamen largitio aeque in minimis, ut in magnis,
misericorditer adspirat nec defert in modicis aurem
pietatis accommodare, sicut in maximis exaudit vota
petentis. Quadam etenim die cum vir egregius 
Columbanus] ad precidendam messem cum fratribus poenes
calmen quam Baniaritiam vocant venisset et, blando
commodoque austro flante, falce segetem secarent, evenit,
ut unus eorum Theudegisilus nomine digitum falce
praeciderit, nec prorsus hereret preter pellis parvae
retentaculo. Itaque stantem vir Dei Theudegisilum
a longe cernens, imperat, ut cum sodalibus coeptum
opus perficiat. At ille rei gestae causam promit. Celer
ille ad ipsum properat digitumque inlitum salivo 
pristine statim sospitati reddit; imperat, ut celer ad
coeptum opus vires augeat. Coepit cum gaudio 
geminare laborem ac pre ceteris ad praecidendam stipulam
uberius urguere, qui dudum de preciso membro animum
meroris subderat. Haec nobis ipse Theudegisilus 
narravit digitumque monstravit.
Et in supradicto caenubio Luxovio tale quiddam
vice alia simile gessit. Nam quidam presbiter ex

-------------------------------------------------------------

parrochianis, pater Boboleni, qui nunc Ebobiensi 
cenubio praeest, Winiocus nomine ad beatum Columbanum
venit; eratque ille in saltum cum fratribus ob lignorum
oportunitatis parandas. Cumque supradictus Winiocus
venisset miransque aspiciret, quanta vi truncum 
querqui cuneis arieteque partirent, elapsus e trunco
cuneus medium frontem secavit hac venarum profluas
sanguinis undas produxit. Vidensque  
Columbanus detectum os, sanguinem fluentem, statim in
terram orans ruit, surgensque salibo inlitum sanum
reddidit, ut vix cicatricis vestigium remaneret.
Aliaque vice cum ad cibum capiendum veniret
 in sepefacto caenubio 
Luxovio, tegumenta manuum, quos Galli wantos vocant,
quos ad operis labore solitus erat habere, supra lapidem
qui ante fores refecturii erat deposuit; moxque, quiete
reddita, corvus alis rapax advolavit, unumque ex eis
rostro ferens, abstulit. Peracta refectionis hora, foris
vir Dei rediens, tegumenta manuum requirit. Cumque
omnes inter se conquererent, qui abstulisset, vir sanctus
ait, nullum alium esse, qui sine comeatu aliquid 
adtingere presumpsisset, nisi alitem, qui a Noe dimissus,
ad arcam non remeavisset; addiditque se nullo modo

-------------------------------------------------------------

suos pullos aliturum, si rapacem furtum celeri volatu
non referret. Expectantibus fratribus, in medio 
omnium corvus advolat, male sublatum furtum rostro 
reportat nec se pennigera conatur eripere fuga, sed mitis
ante omnium conspectum, oblitus ferocitatis, ultionem
expectat, quem vir sanctus abire imperat. O mira
aeterni iudicis virtus! qui tanta suis famulis prestat, ut
non solum hominum honoribus, sed etiam avium 
oboedientia clarescant.

        

          16.
De cervisae redundatione absque 
effusionis damna fluentis.
Patratum deinceps aliud miraculum, [quod per
beatum Columbanum et eius cellerario factum fuit,
referam]. Cum hora iam refectionis adpropinquaret et
minister refecturi cervisam administrare conaretur, –
quae ex frumenti vel hordei sucos equoquitur, quamque
prae ceteris in orbe terrarum gentibus preter Scordiscis
et Dardanis gentes quae Oceanum incolunt usitantur,
id est Gallia, Brittania, Hibernia, Germania, 
ceteraeque ab eorum moribus non disciscunt –, vas quod
tiprum nuncupant ad cellarium deportat et ante

-------------------------------------------------------------

vase quo cervisa condita erat adponit, tractoque 
serraculo meati, in tiprum currere sinit. Quem subito
 patris imperio alius e fratribus 
vocavit. At ille oboedientiae igne ardens, oblitus meatum
obserrare, pernici cursu ad beatum pergit virum, 
serraculum quem duciclum vocant manu deferto. 
Postquam sibi vir Dei quae voluerat imperata deprompsit,
recordatus neglegentiae, celer ad cellarium rediit, 
coniciens, nihil in vase de quo cervisa decurrebat 
remansisse. Intuitus supra tiprum cervisam crevisse et ne
minimam stillam foris cecidisse, ut crederes in 
longitudine tiprum geminatum esse, ut quali et quanta
rotunditas infra tipri inerat corona, talis in altum
crevisset orna. Quantus imperantis meritus, quanta
oboedientia obsequentis! ut sic utriusque tristitiam 
Dominus voluisset avertere, ne, si fratrum substantiam et
imperantis et oboedientis ardor diminuisset, ambo se a
licitis alimentis abdicassent. Sicque aequus arbiter
occurret, ut utrorum culpas ablueret, quas illi, si,

-------------------------------------------------------------

casu veniente vel Domino permittente, fuisset patratum,
ambo suis noxis evenisse adseruissent.

        

          17.
De prohibita ursi esca et copia frumenti
horreo aucta et panum multiplicationem.
De vocatione Columbae oratione viri Dei
moratae.
Eodemque in tempore actum est, ut per densa
saltus vipurna fructicum solitudinis amator, quae
propter Fredemungiacas calmen erat, vir Dei 
ambularet, repperitque cadaver cervi, quem luporum feritas
perimerat, ursum devorare velle, cuius iam sanguinem
lambens exiguam carnis partem voravisset. Ad quem
vir Dei accessit, increpans, ne corium, quod ad usus
calciamentorum necessarium erat, lederet. Tunc bestia,
oblita ferocitate, mitis esse coepit, et contra naturam
absque murmore blandiens atque colla submittens, 
cadaver reliquid. Quod vir Dei ad fratres rediens 
indicavit, in eo loco ut irent et e cervi cadaver corium
avellerint. Abeuntes ergo fratres, repperiunt undique
rapacium alitum procul multitudinem abesse nec
cadaver supra viri Dei interdictum accedere audere,
diuque expectantes a longe, si vel fera vel avis audaci
conatu prohibitae escae urgueretur praedam capere,
conspiciunt ad odorem cadaveris adventare, et procul
adstantes, acsi mortiferum aliquid ac loetale deviare
et celeri fuga omittere.

-------------------------------------------------------------

Moransque alia vice penes Luxovium 
Columba, Winiocus presbyter, cuius superius fecimus
mentionem, ad eum venit, sequebaturque Winiocus
Columbae vestigia, quocumque iret, veneruntque ad
horreum, quo frumenta condebantur. Aspicit Winiocus,
parvique pendens copiae exiguitatem, ait, se non habere
panis habundantiam, quo tanta multitudo alatur, 
quurque segnitia torpeat quaerendi frumenta, increpat.
Cui beatus Columba respondit: 'Si rite conditori suae
deserviant plebis, numquam per aeva esuriem sciant;
sic enim preconantis vox psalmigraphi concelebrat:

          Non vidi iustum derelictum nec semen eins, quaerens panem.
          
Perfacile farre horreum replet, qui de quinque panibus
hominum quinque milia satiavit'. Manente denique
nocte illa ibi Winioco, viri Dei fide et oratione 
horreum repletum est. Maneque consurgens Winiocus ,
iuxta horreum transiens, inoppinato horreum apertum
cernit clavigerumque simul ante ostium adstantem.
Sciscitatus, quis hoc direxerit, aut quae plaustrorum
congeries haec frumenta devexerint; cui horrei custos
ait: 'Non ita est, ut putas, nam cerne, si vestigia 
plaustrorum vel iumentorum telluri inpressa pareant? 
Nequaquam enim clavis a me hac nocte discesserunt;

-------------------------------------------------------------

sed, obserato horrei osteo, divino solamine frumento
repletum est horreum'. Coepit de industria ille, intentis
oculis, terram respicere et deferentium vestigium 
diligenti examinatione cognoscere. Cumque nihil horum
simile quid repperisset, ait: 'Potens est Dominus servis
suis parare mensam in deserto'.
Traiecto exin temporis intervallo venit [beatus
igitur Columbanus], isdem Columba ad Fontanas
caenubium repperitque fratres sexaginta sarculo terram
excolere et semine futuro confectam glebis arvam 
parare. Cumque vidisset magno labore glebas scindere,
ait: 'Sit vobis, o fratres, a Domino conlata refectio'.
Quo audito, minister ait: 'Pater mi, non sunt nobis
amplius quam duo panes et paulolum cervisae'. Ille:
'Vade', inquit, 'et defer hic'. Concito ille gradu 
perrexit duosque panes et parum cervisae detulit. Intuens
caelos, Columba ait: 'Christe Iesu, unica spes orbis,
tu hos panes et hunc potum multiplica, qui de 
quinque panibus quinque satiasti milia in heremo'. Mira
fides! Satiati sunt omnes, potuque austu, prout
voluntas cuique fuit, dupla minister fragminum spolia
recollexit, potusque duplicavit mensura; sicque 
intellexit, plus merere fidem digna divini muneris lucra,
quam disperationem, quae solet diminuere etiam conlata.
Cum quodam tempore in eodem caenubio Luxovio
vir Dei commoraret, accidit, ut unus e fratribus,

-------------------------------------------------------------

nomen et ipse Columbanus, febre correptus adque in
extremis positus, felicem postulabat exitum. Cumque
iam ultimus alitus carere vellit, fidus de caelesti
munere, quem longo famulato quaesierat, vidit ad se
virum fulva luce amictum accedere sibique dicere: 'Non
te modo a corpore ducere possum, quia orationibus
et lacrimis patris tui Columbani praepedior'. Cumque
haec Columbanus audisset, merens, acsi e somno 
evigilasset, suum ministrum Theudegisilum, cuius 
superius mentionem fecimus, clamare coepit: 'Festina',
inquit, 'perge et patrem communem Columbanum ad me
venire conpelle'. Concito ille gradu venit ac beatum
Columbanum in ecclesia positum flentem repperit;
postulat, ut ad egrotum festinus accedet. Venit ergo
perniciter et, quid vellit, interrogavit. At ille causam
obicit: 'Quur me', inquid, 'tuis orationibus in hac
erumnosa vita detenis? Nam adsunt, qui me ducere
volunt, si tuis fletibus et precibus non praepediantur.
Retentationis solve obstacula, ut mihi iam pateant
caelestia regna'. Tum metu Columba perculsus, signo
tacto, omnes adesse imperavit, sancti sodalis amissione
gaudia temperavit; corpus Christi abeunti de hac vita
viaticum praebet hac post extrema oscula functionis
cantus implevit. Erat enim ex eodem genere quo et

-------------------------------------------------------------

beatus Columbanus unoque comeatu et nomen ex
Hibernia processerat.
[Cui sic bestiae ac volucres viri Dei parerent
imperio? Nam Chagnoaldum Lugduno Cloade 
pontificem, qui eius et minister et discipulus postea fuit,
cognovimus referentem, qui se testabatur sepe vidisse,
cum in heremo vel ieiunio vel oratione vacans 
deambularet, esse sepe solitum feras, bestias ac aves 
arcessire, quae ad imperium eius statim veniebant, quas
manu blandiens adtrectabat: ita fere avesque gaudentes
ac ludentes laetitia uberi, velut catuli solent dominis
adolare, exultabant. Et ferusculam, quam vulgo 

-------------------------------------------------------------

homines exquirium vocant, sepe de arduis arborum
culminibus arcessitum manuque receptum suoque collo
inpositum sinuque ingredientem ac exeuntem sepe 
vidisse supradictus vir testabatur].

        

          18.
De reverentia Theuderici regis et 
obiurgatione eius et Brunichildis adversitate.
Creverat iam passim fama sancti viri in universas
Galliae vel Germaniae provincias, eratque omnium 
rumore laudabilis, omnium cultu venerabilis, in tantum
ut Theudericus rex, qui eo regnabat in tempore, ad
eum saepe veniret et orationum suarum suffragio omni
cum humilitate deposcerit. Sigibertus etenim, cuius
superius fecimus mentionem, apud Victuriacum villam
publicam, quae in suburbano Atravitensis urbis sita est,
Hilperici germani sui dolo, qui apud Turnacum 
oppidum tunc erat, quem Sigibertus usque ad internitionem
persequebatur, interfectus est. Perempto itaque 
Sigiberto, Childebertus filius eius regni sceptra suscepit,
annuente matre Brunichilde. Mortuo deinde Childeberto
intra aduliscentiae annos, regnaverunt filii Childeberti
duo Theudebertus et Theudericus cum avia Brunichilde:

-------------------------------------------------------------

regnum Burgundionorum Theudericus potitus,
regnum Austrasiorum Theudebertus suscepit regendum.
Theudericus ergo, quia infra terminus regni sui beatum
Columbanum haberet, gratulabatur. Ad quem 
saepissime cum veniret, coepit vir Dei eum increpare, quur
concubinarum adulteriis misceretur et non potius 
legitimi coniugii solamina frueretur, ut regalis prolis ex
honorabilem reginam prodiret et non potius ex 
lupanaribus videretur emergi. Cumque iam ad viri Dei 
imperium regis sermo obtemperaret et se omnibus inlicitis
segregare responderet, mentem Brunichildis aviae, 
secundae ut erat Zezabelis, antiquus anguis adiit eamque
contra virum Dei stimulatam superbiae aculeo excitat,
quia cerneret viro Dei Theudericum oboedire. 
Verebatur enim, ne si, abiectis concubinis, reginam aulae
praefecisset, dignitates atque honoris suae modum
amputasset.

        

          19.
De adventu eius ad Brunichildem et
Theudericum et effusione potus ac cibi et
infestatione regia ac expulsione a Luxovio
et damnatorum relaxatione.
Evenit ergo, ut quadam die beatus Columbanus
ad Brunichildem veniret. Erat enim tunc apud 

-------------------------------------------------------------

Brocariacum villam. Cumque illa eum in aulam venisse
cerniret, filios Theuderici, quos de adulterinis 
permixtionibus habebat, ad virum Dei adducit; quos cum 
vidisset, sciscitatur, quid sibi vellint. Cui Brunichildis
ait: 'Regis sunt filii; tu eos tua benedictione robora'.
At ille: 'Nequaquam', inquid, 'istos regalia sceptra
suscepturus scias , quia de lupanaribus emerserunt'.
Illa furens parvolus abire iubet. Egrediens vir Dei
regiam aulam, dum limitem transiliret, fragor exorta
totam domum quatiens omnibus terrorem incussit nec
tamen misere feminae furorem conpescuit. Paratque
deinde insidias molire: vicinus monastirii per nuntius
imperat, ut nulli eorum extra monasterii terminos iter
pandatur, neque receptacula monachis eius vel 
quaelibet subsidia tribuantur. Cernens beatus Columbanus
regios animos adversum se permotus, ad eos properat,
ut suis monitis misere pertinaciae intentu frangat; erat
enim tunc temporis apud Spissiam villam publicam.
Quo cum iam sol occumbente venisset, regi nuntiant,
virum Dei inibi esse nec in regis domibus metare
velle. Tunc Theudericus ait, melius esse virum Dei
oportunis subsidiis honorare, quam Dominum ex 
servorum eius offensam ad iracundiam provocare. Iubet
ergo regio cultu oportuna parare Deique famolo dirigi.

-------------------------------------------------------------

Itaque venerunt et iuxta imperium regis oblata offerunt.
Quae cum vidisset dapes et pocula cultu regio 
administrata, inquiret, quid sibi de ista vellint. Aient ille,
tibi a rege fore directa. Abominatus ea, ait: 'Scriptum
est: Munera impiorum reprobat altissimus; non enim dignum
est, ut famolorum Dei ora cibis eins polluantur, qui
non solum suis, verum etiam aliorum habitaculis
famulis Dei aditum deneget'. His dictis, vascula
omnia in frustra disrupta sunt, vinaque ac sicera solo
diffusa ceteraque separatim dispersa. Pavifacti 
ministri rei gestae causam regi nuntiant. Ille pavore
perculsus, cum avia delucolo ad virum Dei properant,
precantur de commisso veniam; se inpostmodum 
emendare pollicentur. His pacatus promissis, ad 
monasterium rediit.
Sed polliciti vademonii iura non diu servata 
violantur; exercentur miseriarum incrementa, solitoque a
rege adulteria patrantur. Quae audita, beatus 
Columbanus litteras ad eum verberibus plenas direxit 
comminaturque excommunicationem, si emendare dilatando
non vellit. Ad haec rursum permota Brunichildis,
regis animum adversum Columbanum excitat omnique
conatu perturbare intendit oraturque proceris, auligas,
obtimatis omnis, ut regis animum contra verum Dei
perturbarent, episcopusque sollicitare adgressa, et de

-------------------------------------------------------------

eius religione detrahendo et statum regulae, quam suis
custodiendam monachis indederat, macularet. 
Obtemperantis igitur auligae persuasionibus miserae reginae,
regis animum contra verum Dei perturbant, cogentes,
ut accederet hac relegionem probaret. Abactus itaque
rex ad virum Dei Luxovium venit; conquestusque cum
eo, cur ab conprovincialibus moribus discisceret, et
intra septa secretiora omnibus christianis aditus non
pateret. Beatus itaque Columbanus, ut erat audax 
atque animo vigens, talibus obicienti regi respondit, se
consuetudinem non habere, ut saecularium hominum
et relegione alienis famulorum Dei habitationes pandant
introitum; se et oportuna aptaque loca ad hoc habere
parata, quo omnium hospitum adventus suscipiatur.
Ad haec rex: 'Si', inquid, 'largitatis nostrae munera et
solaminis supplimentum capere cupis, omnibus in locis
omnium patebit introitus'. Vir Dei respondit: 'Si, quod
nunc usque sub regularis disciplinae abenis constrictum
fuit, violare conaris, nec tuis muneribus nec 
quibusque subsidiis me fore a te sustentaturum. Et si hanc
ob causam tu hoc in loco venisti, ut servorum Dei
caenubia distruas et regularem disciplinam macules, cito
tuum regnum funditus ruiturum et cum omni propagine
regia dimersurum'. Quod postea rei probavit eventus.
Iam enim temerario conatu rex refecturium ingressus

-------------------------------------------------------------

fuerat. His ergo territus dictis, foris celer repetat.
Duris post haec vir Dei increpationibus rex urguetur;
contraque Theudericus ait: 'Martyrii coronam a me
tibi inlaturam speras'; non esse tantae dementiae, ut
hoc tantum patraret scelus, sed potiores consilii se
ageret utilia paraturum, ut qui ab omnium 
saecularium mores disciscat, quo venerit, ea via repetare
studeat. Auligum simul consona voce vota prorumpunt,
se habere non velle his in locis, qui omnibus non 
societur. Ad haec beatus Columbanus se dicit de
caenubii septa non egressurum, nisi violenter 
abstrahatur.
Discessit ergo rex relinquens virum quendam 
procerem nomen Baudulfum. His enim cum 
remansisset, virum Dei a monasterio pellet et poenes 
Vesontionensem oppidum ad exulandum perducit, 
quoadusque ex eo regalis sententia quod voluisset decerneret.
Commorans ergo inibi, audit carcerem eo in loco
plenum esse damnatorum hominum, mortis damna 
expectantium. Ad quem vir Dei properat, ingressusque
ostium, nullo obstante, verbum Dei damnatis depromit,
spondentque illi, si liberentur, emendaturos et de

-------------------------------------------------------------

commissa noxa penitentiam acturos. Beatus itaque 
Columbanus post haec ministro Domoali, cuius superius
fecimus mentionem, imperat, ut manu ferrum quo 
conpedes inretiti erant atque innexi adprehendat ac
trahat. Quem ille adprehensum trahet et veluti fructix
putrefacta per partes comminuitur; egredique carcerem
damnatos, solutis conpedibus, iubet, peractoque 
euangelici cultus officio, pedes lavit linteoque abstersit.
Imperatque deinde, ut ecclesiam petant et commissi
sceleris penitendo ac fletibus abluendo culpas luant.
Properantes ergoilli ecclesiae fores obseratas repperiunt.
Tribunus ergo militum cum vidisset virtutem Dei per
beatum Columbanum damnatorum conpedes fractos et
vacuum sibi tantummodo relinqui ergastulum, insequi
calces damnatorum, acsi a somno excitatus, cum 
militibus coepit. Ille vero pos tergum adpropinquare 
satellites videntes et fores ecclesiae obserratas cernentes,
gemina vallati angustia, virum Dei conpellant, ut
eruantur. Anxio ille anhelitu sursum caput adtollet
precaturque Dominum, ut sua virtute ereptos e ferro
non sinat denuo tradi satellitum nexu. Nec morata
auctoris bonitas foris firmis obseratas claustris reserat,
in angustia positis aditum pandit, pernicique cursu 
ingrediuntur ecclesiam; fores vero post damnatorum 
introitum in oculis militum absque humana manu 
obserantur, acsi custos usu clavigero perniciter et reserasset
et obserasset. Perveniens ergo beatus Columbanus
cum suis simulque et tribunus cum militibus, fores
obserratas reppererunt Aspasiumque nomen custodem
querent, ut claves largiatur. Qui cum venisset, 

-------------------------------------------------------------

clavigeroque usu fores reserare volens, ait se numquam
diligentius obserata claustra invenisse. Nec quisquam
post ausus est damnatis iniuriam inferre, quos divina
virtus eruisset.

        

          20.
De regressu eius ad Luxovium et 
cecitati satellitum, expulsione regia 
sodaliumque separatione et sospitate vexantium.
Post haec vir Dei cernens, quod nullis custodiis
angeretur a nulloque molestiam ferret, – videbant
enim omnes in eum Dei virtutem flagrare, ideoque
omnes ab eius iniuriis segregabantur, ne socii culparum
forent, – ascendit ergo dominica die in verticem ardui
cacuminis montis illius, – ita enim situs urbis habetur:
cum domorum densitas in diffuso latere proclivi montis
sita sit, prorumpent ardua in sublimibus cacuminibus,
qui undique abscisi, fluminis Dovae alveo vallante,
nullatenus commeantibus viam pandit, – ibique usque
ad mediam diem expectat, si aliqui iter ad monasterium
revertendi prohibeat. Et cum nullus contrarius 
existeret, ipse per mediam urbem cum suis ad monasterium
regreditur. Quo audito, Brunichildis ac Theudericus,
quod scilicet ab exilio revertisset, atrociorebus irae 
aculeis stimulantur iubentque militum cohortem, ut rursum
virum Dei vim abstrahant et ad pristinum prorsus

-------------------------------------------------------------

exilium revocent. Venientes ergo milites cum tribuno,
peragrantur septa monasterii, virum Dei perquirunt; 
residebat enim ille in atrio ecclesiae librumque legebat.
Ubi cum sepe venissent et propter eum transirent, ita
ut nonnulli in eius pedibus suos offenderent et 
vestimentis suis eius tangerent, obcecatis luminibus, ipsum
nequaquam viderent, eratque expectaculum 
pulcherrimum: ille ovans cernebat quaerentes, nec omnino 
videbatur; illi in medio eorum positum, cum viderentur,
non videbant. Venitque tribunus, intuitusque per 
fenestram, vidit virum Dei inter ipsos laetum residere et
legere, cernensque virtutem Dei, ait: 'Quid tam intente
atria ecclesiae peragratis nec omnino repperitis? 
Nequaquam amplius insaniae errore cor vestrum decipiatur;
non enim poteritis vos invenire quem virtus teget 
divina. Recedite ab hac intentione, et regi properemus
nuntiare, quia eum minime repperistis'. Daturque
manifeste intellegi, tribunum militum non sponte ad
patrandam viro Dei iniuriam venisse et ideo ad eum
videndum lumen meruisse.
Renuntiantibus illis auribus regiis, illi, aucto
furore miserae intentionis, Bertecharium comitem ad
eum attentius perquirendum virorum cum praesidio 
simulque et Baudulfum, quem superius direxerat, 
destinarunt. Quo cum venissent, beatum Columbanum
in ecclesia positum psallentioque ac oratione deditum
cum omni congregatione fratrum repperiunt, sicque
virum Dei adlocuntur: 'Vir Dei, precamur, ut tam
regiis quam etiam nostris oboedias praeceptis, 
egressusque, pergas eo itenere quo primum his adventasti in

-------------------------------------------------------------

locis'. At ille: 'Non enim', inquid, 'reor placere 
conditore, semel natali solo ob Christi timorem relicto,
denuo repedare'. Cumque nullatenus cerneret sibi
virum Dei obaudire, relictis quibusdam, quibus ferocia
animi fortior inerat, Bertecharius abscessit. Hii vero
qui remanserant virum Dei hortantur, ut illis misereatur,
qui ad tale opus patrandum infeliciter fuerant relicti,
eorumque periculo consuleret; qui si eum violenter non
abstraherent, mortis eos pericolum incurrere. At ille
se ait iam sepius testatum esse, nisi vim 
abstraheretur, se non discessurum. Illi gemino vallati periculo,
undique urguenti formidinae, palleum quo indutus erat
adtingunt; alii genibus provoluti, cum lacrimis precantur,
ut pro tanti sceleris culpam illis ignosceret, qui non
suis desideriis, sed regiis obtemperarent praeceptis.
Videns itaque vir Dei pericolum aliorum fore, si
suae severitatis satisfaceret, cum omnium eiulatu
atque merore egreditur, depotatis custodibus, qui, 
quousque ditionis suae regno pelleretur, non eum 
relinquerent. Inter quos primus Ragumundus erat, qui
eum Nametis usque perduxit, universis fratribus velut
funus subsequentibus; nam meror omnium corda 
repleverat. Anxius pater tantorum membrorum dispendia
caelos respicit: 'Aeternę', inquit, 'conditor rerum, tu

-------------------------------------------------------------

nobis locum praepara oportunum, quo tibi tuae 
famulentur in secula plebes'. Consolatur deinde universam
simul cohortem, ut spem ne praecedant, sed 
omnipotenti Deo inmensas laudes rependant; se hoc non
ob dispendium suum vel suorum habere, sed ob 
multiplicandas monachorum plebes hanc esse datam 
occasionem. Quicumque enim se sequi velint, promptissimo
animo ad sustinendas secum iniurias venirent; qui vero
in supradicto coenobio remanere voluerint, securi in
hoc loco remanerent: cito Dominum de eorum merore
ultionem daturum. Sed cum equo animo de custodia
pastoris segregari non vellint, custodes regii inquiunt,
nequaquam hinc se sequi alios permissuros, nisi eos
quos sui ortus terra dederat, vel qui e Brittanica
arva ipsum secuti fuerant; ceteros, qui Gallico orti
solo, preceptis esse regiis inibi remansuros. Hoc cum
egregius pater cerneret, vim a se sua membra discerpi,
tam suus quam etiam membrorum suorum dolor 
multiplicatur; pro tanti sceleris pondera Dominum omnium
consolatorem deprecatur, ut quos a se regia pertinacia
segregabat, ipse sua custodia tueretur. Inter quos
venerabilis vir, qui post in eodem monasterio pater
exstetit, Eusthasius discipulus et minister sancti viri
violenter avellitur, intendente super eum Mietium 
avunculum eius, qui Lingonicae ecclesiae pontifex erat.

-------------------------------------------------------------

Egressus ergo vir sanctus cum suis vicesimo anno
post incolatum heremi illius, per orbem Vesontionum
Agustidunumque ad Avallonem castrum pervenit.
Sed priusquam Avallonem perveniret, in via ei custos
equorum Theuderici occurrit lanceaque virum Dei 
traicere voluit, sed malivolam animam ultio mox digna
praevenit. Nam, dextra quam adversum Dei 
levaverat virum torpente, lancea ante suos pedes humo
defixit; ipse demone correptus, ante vestigia viri Dei
ruit. Quem cernens ille se coram ultione percussum,
die illa nocteque penes se tenuit, cumque sequens rursus
dies inluxit, ad se arcessivit; Deoque favente curatus
a peste, ad propria remeavit. Deinde ad Coram
fluvium properans, ad domum cuiusdam nobilis et 
religiosae feminae Theudemande pervenit. Quo cum esset,
XII occurrerunt viri pleni rabido demone, furentes 
atque ruentes in terram, quos vir Dei protinus oratione
curavit. Eademque die ad vicum quem Coram vocant
venerunt, ibique quinque frenesi vexati obvenerunt,
ubi et mox sanati sunt. Exin Autisiodorum 

-------------------------------------------------------------

properavit, ibique allocutus Ragumundum est, quia ipse eum
via qua ibat duceret: 'Memento', inquit, 'o Ragumunde,
Chlotharium, quem nunc spernitis, intra triennium 
dominum habebitis'. At ille: 'Quur', inquit, 'talia, domine
mi, ais?' Illeque: 'Videbis prorsus quae dixi, si tunc
vitam cum superis feras'.

        

          21.
De sanitate frenetici et ultione hominis
et ceco inluminato.
Progressus exin ab Autisiodoro, conspicit iuvenem
a demone correptum pernici ex adversu currere cursu;
XX etenim milibus totis viribus cucurrerat. Quo visu,
substetit, quousque saucius homo demonis arte veniret,
veniensque, ante virum Dei ruit discerpens; quem vir
Dei orationibus curavit patrique sospitem reddidit.
Deinde ad Nivernensem oppidum venit, custodibus
antecedentibus ac subsequentibus, ut Ligeris scafa 
reciperetur Brittanicoque sinu redderetur. Ubi etiam cum
venissent et tardo conamine scafam insilirent, quidam
e custodibus, arrepto remo, unum eorum qui Lua 
dicebatur percussit, virum sanctissimum et in omni 
religione deditum. Quod vir Dei intuens, sua coram se
membra cedi: 'Quur', inquid, 'crudelis, addis merori
merorem? An non sufficit ad vestram ruinam patrati
sceleris malum? Quur fessa Christi membra cedis?
Quur contra mitem inmitis appares? Quur saevitiam in
mansuetis praetendis? Memento te a divina ultione

-------------------------------------------------------------

in hoc loco percussurum, in quo Christi membrum
furens percussisti!' Probavit inlatae sententiae poenam
ultio mox subsecuta. Nam ut subsequenti vice rediens,
ad eundem portum transiturus venit, divinitus 
percussus, in eodem est loco dimersus. Quid enim fuerit,
ut iustus arbiter eandem ultionem inpostmodum 
dilatasset, nisi ut tunc sancti obtutus de eius vindicta non
macularentur?
Indeque ad Aurilianensem urbem venerunt. Quo
cum nec aditum ecclesiarum sibi ex regiis praeceptis
pandi videret, cum grandi merore super ripam Ligeris
tentoriis contentus paulisper quiescit. Cumque iam
sumptuum necessaria indigerent, duos in urbe direxit,
ut necessaria quaererent, quorum unus erat Potentinus
nomen, qui adhuc superest et Armoricana in loca in
suburbano Constantiae urbis monachorum cohortem
adunavit. Cumque lustrantes urbem nihil repperissent,
quia regio timore omnium corda perculsa manebant, via
qua urbem intraverant repetabant obviamque habent
mulierem in platea ex genere Sirorum. Quae cum
eos vidisset, sciscitata est, quinam essent. Illi, rei
veritate digesta, aiunt se necessaria quesisse nec prorsus
repperisse. lila infit: 'Accedite, domini mi, ad 
metatum famulae vestrae, et quae sunt necessaria 
vobiscum vehite. Nam et ego advena sum ex longinquo
Orientis solo'. Illi ovantes eam sunt calce secuti;
venerunt ad domum eius, sellaque subposita, quieverunt,
donec detulit, quid ab eis evectum esset. Eratque

-------------------------------------------------------------

simul in consessu vir eius, olim iam luminibus orbatus,
de quo sciscitati sunt, quis esset. lila inquit: 'Vir
meus ex eodem Sirorum genere, sicut et ego, quem
per multorum circulo annorum lumine privatum
traho'. Illi inquiunt, si Christi famulo Columbae 
obtutibus praesentetur, suarum interventu orationum
lumen posse recipere. At ille promissi muneris fidei
nexibus mentem roborat, surgensque, eorum est 
prosecutus cum duce vestigia. Narravit ergo Potentinus
hospitalitatis munus in peregrinis, nec prorsus verba
impleverat, cecus adstabat, precatusque Dei virum, ut
suis orationibus eius lumen restituat. Videns ille
fidem, omnes poscet, ut pro ceco orent, pronusque
diu supra humum iacuit, surgensque, manu oculos 
adtegit hac post crucis signum postulatum lumen 
reddidit. Gaudens ille, reddito lumine, domi remeavit,
ut videlicet qui interiorem lumen in hospites habere
non omiserant, exteriorem non carerent. Sicque 
exinde turba obsessorum, quos demones horrido furore
torquebant, ad virum Dei curandi gratia propiant, 
daturque salus largita a Domino: omnes ibi a viro Dei
curati sunt. His virtutibus populus urbis permotus,
virum Dei suis honoribus latenter fulciebat; non enim
patule propter custodes quicquam praebere audebant,
ne regis iram incurrerent. Deinde arreptum iter
peragunt.

        

          22.
De scafa retenta et furto patefacto et
supplimento copiae.
Navigantes ergo per Ligerem ad Toronensem 

-------------------------------------------------------------

perveniunt urbem, ubi vir sanctus custodibus precatur,
ut scafam portu adpropinquent seque ad sepulchrum
beati confessoris Martini ire sinant. Quod abnuentes
custodes, navigare veloci conatu conpellent, remigeros
urguent, ut omni virtute cursu celeri portum 
transeant, gubematorem imperant, ut medio fluminis alveo
scafam teneat. Quod videns beatus Columba, maestus
vultus ad caelum erigit, conpellans se tante mestitiae
subdi, ut ne sanctorum sepulchra visere permittatur.
Urguentibus ergo omnibus, mox ut contra portum
ventum est, velut quibusdam anchoris defixis, scafa
stare coepit et ad portum caput dirigere. Quod cum
custodes obstare non valerent, inviti scafam quo vellit
ire sinunt. Mirum in modum medio e fluvii filo
ad portum pennigero ceu volatu pervenit, portoque
recepta, viro Dei viam pandit. Gratias ille regi refert
aeterno, qui suis sic obtemperare non dedignatur servis.
Egressus sane, ad sepulchrum beati Martini accedit;
tota ibi nocte in oratione excubat. Inluciscente vero
die, a Leupario urbis illius episcopo invitatus ad
ęsum, ire non abnuit presertim ob suorum requiem

-------------------------------------------------------------

fratrum, moratusque eo die cum supradicto pontifice.
Qui cum hora refectionis cum eo ad mensam resederet,
interrogatus, quur retro ad patriam repedaret, respondit:
'Canis me Theudericus meis a fratribus abegit.' Tunc
unus e convivis Chrodoaldus nomine, qui amitam 
Theudeberti regis in coniugium habebat, regi tamen 
Theuderico fidelis erat, hic viro Dei humili voce respondit,
se melius esse lacte potare quam absinthium. Cui
vir Dei: 'Cognosco', ait, 'te regis Theuderici foederis
iura servare velle'. At ille fatetur, se foedus fidei 
promissae, quamdiu valeret, observare. 'Si', inquit, 'regis
Theuderici iunctus es foederis, amico tuo et domino
laetus eris a me legatus directus. Haec ergo eius
auribus infer, et ipsum et suos liberos intra triennii
circulum esse delituros, radicitusque eius stirpem 
Dominum eradicaturum'. 'Quur', inquit supradictus vir,
'talia, famule Dei, promes?' At ille: 'Non enim queo
silere, quae mihi loquenda Dominus tradet'. Quod
inpostmodum omnes Galliae nationes sensere impletum,
confirmavitque superius ad Ragumundum sententiam
inlatam.
Sublato deinde prandio, vir Dei ad scafam remeat
repperitque suos multa tristitia depressos; 

-------------------------------------------------------------

inquirensque, invenit praeterita nocte quae in scafam 
habuissent furto perdidisse simulque aureos quos in pauperes
non erogaverat furto ablatos. Quo audito, ad 
sepulchrum beati confessoris repetat, questusque se non
idcirco ad eius excubasse exubias, ut ille sua ac suorum
siniret damna patrari fratrum. Nec mora, his qui
sacellum cum aureis furaverat coepit inter flagella
corporis poenas clamare et dicere illo et illo in loco
aureos occultatos habere. Quod videntes socii omnes
currunt furtuque sublata omnia reddunt, virum Dei
precantur, ut tanti sceleris culpas ignoscat. Quod
miraculum omnibus terrorem incutit, ut deinceps qui
ista audierant velut sacrata omnia quae ad virum Dei
pertinebant attingere non auderent. Prebens itaque
necessaria Leupecharius, virum Dei valedicet.
Navali ergo itinere ovans usque Namitensem 
oppidum venit; ibi quantisper moratus est. Quo cum
quadam die quidam egenus ante fores cellule, in qua
vir Dei metatus erat, clamaret, vocatumque ille
ministrum ait: 'Prebe', inquit, 'cibos alimonia 
petenti'. At ille: 'Non est nobis' ait, panis nisi 
paulolum tantum farinae'. At ille: Quantum', inquit,

-------------------------------------------------------------

'habes?' Testatusque ille, amplius se non habere, ut
rebatur, quam farinae modium. 'Da ergo', dicit, 'totum
nec quicquam reserves in crastinum'. Oboediens minister,
totum simul pauperi tribuit, nihil ad necessitatem 
communem reservans. Ieiunantibus ergo illis, tertia iam
dies inluxerat, nihil poenes se habentibus preter spei
et fidei gratiam, unde fessis ieiunio membris subvenirent:
subito audiunt fores signo terere. Cumque ostiarius
sciscitaretur, cuius rei necessitas posceret sono fragoris
fratrum aures inquietare, his qui fores terebat ait se
a domina sua Procula nomen directum esse, quae 
divinitus ammonita, ut sumptus viro Dei Columbae atque
comitibus eius, qui apud Namitensem oppidum 
morarentur, dirigeret, haberique in proximo: se ideo 
praevenisse, ut vasa quo reciperent pararent; centum modia
esse vini ducentaque frumenti, sed et braces centum
idemque modia. Quod ostiarius celeri cursu patri 
indicanda properat; at ille: 'Sine', inquid, 'se scire, 
fratrumque coetum adunare, ut simul positi pro 
largitricem Dominum precarentur simulque grates referant
conditori, qui suos solare non desinet in omnibus
famulos necessitatibus, et post munus oblatum 
recipiant'. O mira conditoris pietas! Egere sinit ut sua
dona egentibus largiendo demonstret; temptari permittit,
ut in temptatione subveniens suorum uberius in se

-------------------------------------------------------------

corda excitet famulorum; sua membra sevis laceranda
tradit, ut circa sanatorum medicum multiplicata 
dilectio confirmetur.
Aliaque simul nobilis et religiosa femina Doda
nomine direxit ducenta frumenti ac promiscue centum
modia. Quae causa maximam verecundiam urbis illius
pontifici excitavit nomine Soffronio, cui cum nihil
muneris impetravisset, nec quicquam commutando
capere potuere. Quo cum moraretur, quaedam mulier
demonis peste plena cum filia, idemque tali atrocitate
repleta, venit; quas cum Columba vidisset, communem
pro eas Dominum exoravit sanitatisque post redditas
metatui suo redire praecepit.

        

          23.
De nave referta undis et veneratione
adversantium.
Post haec Soffronius Nametensis urbis episcopus
una cum Theudoaldo comite iuxta regis imperium 
beatum Columbanum nave susceptum ad Hiberniam 
destinare properabant. Sed vir Dei inquit: 'Si navis quae
sinibus Hiberniae reddatur adest, omnem suppellectilem
comitesque suscipiat; ego interim scafa receptus Ligeris
unda vehar, quousque maris alta deferar'. Reperta
ergo navis, quae Scottorum commercia vexerat, 

-------------------------------------------------------------

omnem suppellectilem comitesque recepit. Cumque iam
remigera arte, prosperantibus zepheris, navis ad alta
pelagi tenderit, undarum moles obvenit navemque ad
litus redire coegit planoque terris solo depulsam
reliquid, collectoque fluctu, in sinibus aequor quievit.
Mansit per triduum absque undis carina. Intellexit
ergo dominus navis, ob viri Dei suppellectilem 
comitesque receptos se esse detentum. Fuit tandem consilii,
reiecit omnia a navis sinibus, quae ad virum Dei 
pertinebant. Nec mora, undarum moles adfuit 
carinamque ad alta provexit. Mirantes itaque omnes 
cognovere, non esse voluntatem Dei, ut retro amplius 
repetaret. Ad metatum ergo suum quo prius fuerat 
rediit, nec ullo iam obstante quo velit ire; sed magis,
prout quisque poterat, virum Dei honoribus ac sumptibus
fulciebat. Nec defuit quicquam presidii, dum in 
omnibus conditoris manebat auxilium; quia prorsus 
numquam obdormiet, qui sub alarum suarum umbra Israel
tegit. Sic nempe omnibus omnia largiendo demonstrat,
ut ab omnibus pro munerum suorum glorificetur 
largitione.

        

          24.
De adventu eius ad Chlotharium regem
et gavisione regis.
Moratus ergo ibi paululum, post ad Chlotharium,
Chilperici regis filium, qui Neustrasis Francis 

-------------------------------------------------------------

regnabat, extrema Gallia ad Oceanum positis, pergit. Porro
Chlotharius audierat, quantis qualibusve iniuriis virum
Dei Brunichildis ac Theudericus fatigaverant. Quem
cum vidisset, velut caelestem munus recepit, ovansque
precatur, ut, si velit, intra sui regni terminos 
resedeat, seque ei, prout voluerit, famulaturum. At ille
nequaquam ait his in locis se consistere velle vel ob
suam peregrinationem augendam vel illius inimicitiarum
occasionem sedandam. Tenuit ergo eum Chlotharius
quantis potuit poenes se diebus, castigatusque ab eo
ob quibusdam erroribus, quos vix aula regia caret,
spondit se Chlotharius iuxta eius imperium omnia
emendaturum. Erat enim Chlotharius sollers in amore
sapientiae. Inventum ergo optatum munus gratificabat.
Morante ergo eum poenes Chlotharium, lis oritur
inter Theudebertum et Theudericum. Disceptantibus
utrisque de regni termino, uterque ad Chlotharium 
legatos dirigunt, uterque adversum parem auxilium
postulat. Quod Chlotharius beato Columbano 
insinuare procurat, consulens, ut si videretur eius consilii,
se unum consentiendo contra alium dimicare. Ad
quem ille prophetico repletus spiritu ait, neutris te fore
pariturum consiliis; tua intra triennii tempus in dition
utrorum regna venire. Videns Chlotharius a viro Dei
talia sibi prophetico ore dici, neutri parere voluit;

-------------------------------------------------------------

sed promissum sibi tempus fideliter expectans, post 
potitus est triumphus victoriae.

        

          25.
De transitu eius per Parisius et occursu
ac curatione frenetici.
Post haec egit Chlotharium vir Dei, ut sibi 
solamen largiretur, utque per Theudeberti regnum, si
valeret, ad Italiam, Alpium iuga transcendens, 
perveniret. Datis ergo comitibus, qui eum usque ad
Theudebertum perducerent, itinere arrepto, ad Parisius
urbem pervenit. Quo cum venisset, occurrit ei homo
in porta, habens spiritum inmundum, debaccans ac
discerpens et garrulans. Querulo sciscitatur virum Dei
effamine: 'Quid his, vir Dei, agis in locis?' 
raucoque anhelitu a longe virum Dei Columbanum advenire
dudum iam clamitabat. Quem cum vir Dei vidisset,
ait: 'Egredere, pestifer, egredere nec corpora Christi
lavacro abluta diu obsedere presumas; cede virtuti Dei,
et Christi nomen invocato, contremesce'. Sed cum
diu saevis atrisque viribus obstaret, vir Dei manum
ori eius iniecit linguamque adtrectat; in virtute Dei
imperat, ut egrediatur. Tunc horrida vis discerpens,
ut vix nexibus teneretur, cum viscerum motione ac 
vomito moto progressus, tantum foetorem adstantibus
dedit, ut sulphureos se crederent facilius tolerare odores.

-------------------------------------------------------------


        

          26.
De susceptione Chagnerici et Autharii et
benedictione domus eorum ac prolis 
sacratione.
Deinde ad Meldensem oppidum properat. Quo
cum quidam vir nobilis Chagnericus Theudeberti 
conviva, vir sapiens et consiliis regiis gratus et 
nobilitatis sapientia vallatus, inesset, his virum Dei miro
gaudio recepit seque habere curam spondit, qualiter
ad Theudeberti accederet aulam; non esse necesse
alios comites e regio latere habere. Ad hoc enim aliorum
differebat subsidium, ut vir Dei secum, quamdiu valeret,
teneret et eius doctrina sua domus nobilitaretur. 
Benedixit ergo vir Dei domum eius, filiamque illius nomen
Burgundofara, quae infra infantiae annis erat, 
benedicens, Domino vovit, de quo postea in 
subsequentibus narrabimus.
Progressusque inde venit ad villam quendam
Vulciacum, quae supra amnem Matronam sita est. Ibi
receptus a quodam viro Autharium nomen, cuius 
coniunx Aiga dicebatur; erantque Iris filii infra 
infantiae annis detenti, quos mater ad benedicendum
viro Dei obtulit. Videns ille matris fidem, infantulos
sua benedictione sacravit, qui post, mox ut pubescere
coeperunt, Chlotharii regis primum ac deinceps 

-------------------------------------------------------------

Dagoberti gratissimi habiti; qui postquam saeculi gloria
fuerunt inlustrati, anhelare coeperunt, ut per gloriam
saeculi non carerent aeternam. Quorum maior natu
Ado nomen semet suis voluntatibus abdicavit, 
postque intra Iorani saltus monasterium ex beati regula
Columbani construxit; iuniorque nomen Dado intra
Briegensem saltum supra fluviolum Resbacem ex
supradicti viri regula monasterium construxit. Tanta
in virum Dei gratia redundavit, ut quoscumque 
sacravit, in boni cultus perseverantia dies suprema 
invenit. Illud oppido iure dictum sit, ut quos de 
industria monuit, gavisi sunt se postea inpunitatem 
meruisse, nec inmerito tanti viri fultus adminiculo partae
gratiae potitus est supplimentum, qui eius doctrinis
innexus, noluit ab iustae vitae tramitem deviare.

-------------------------------------------------------------


        

          27.
De susceptione Theudeberti et Brigantiae
sessione gentiumque correptione et adventu
alitum et divisione pomorum et angeli per
visum monitum.
Exinde ad Theudebertum venit; quem cum 
Theudebertus vidisset, ovans suis sedibus recepit. Iam enim
multi fratrum post eum ex Luxovio venerant, quos
velut ex hostium preda recipiebat. Pollicitusque est
Theudebertus se repperire intra suos terminos loca 
venusta et famuli Dei ad omni oportunitate congrua
proximasque ad predicandum nationes undique haberi.
Ad haec: 'Si', inquit vir Dei, 'pollicitationis tuae 
adminiculum preberis, et vademonio falsitatis noxa non
opponeretur, quantisper se moraturum ac probaturum, si
in cordibus gentium vicinarum fidem serere valeat'. 
Dedit ergo rex optionem, quamcumque in partem voluisset,
experimento quereret locum, qui sibi et suis placuisset;
inquisitumque locum, quem favor omnium reddebat
laudabilem, intra Germaniae terminos, Reno tamen 
vicina, oppidum olim dirutum quem Bricantias 
nuncupabant. Sed quid tunc vir Dei, dum per Reni 
alveum navigaret, actum sit, non est silendum.

-------------------------------------------------------------

Dum quodam die per Reni alveum, ut diximus,
scafa veherentur, ad urbem quam Mogontiacum
veteres appellarunt perveniunt. Quo cum venisset,
remigeri, qui in comitatu viri Dei a rege directi fuerant,
viro Dei aiunt se habere amicos in urbe, qui necessarios
sumptus preberent; iam enim defecerant itenere longo
stipendia sumptuum. Quibus vir Dei ait: 'Ite'. Qui
cum abissent, nihil reppererunt. Reversique ac a viro
Dei interrogati, respondent se nullatenus inpetrare ab
amicis aliquid potuisse. Ad haec ille: 'Sinite me', 
inquit, 'paulolum ad meum abire amicum'. Mirantibus
illis, unde huic illo in loco, quo ante non fuerat, 
amicum  habere, progressus ille ad ecclesiam pergit; qua
ingressus, pavimento inherens longe orationis 
protractione suum Dominum, pietatis postulat auctorem. Nec
mora, episcopus urbis illius domo progressus ad 
ecclesiam venit, reppertumque beatum Columbanum, 
sciscitatur, quis sit. At ille fatetur se peregrinum esse.
Cui ille: 'Si', inquit, 'necesse est sumptuum copiam
capere, propera domi, et quantum necesse fuerit,
tecum defer'. At ille cum gratias simul conditori qui
inspiraverat ac illi qui optatam necessitatis copiam
offerebat referret, adtentius ille cogit ac imperat, ut
omnia oportuna sumat; puerosque festinos ad navem

-------------------------------------------------------------

ipse dirigit, ut omnes veniant praeter custode uno
dimisso, et queque velint, secum deportent. Quod
ne cui casu evenisse videatur, nam solitus erat postea
hisdem episcopus protestari, numquam se antea sic 
adtonitum in tribuendo necessaria fuisse et se absque
alia oportunitate ad beati Columbani meritum divina
monitione ad ecclesiam venisse.
Ad destinatum deinde perveniunt locum. Quem
peragrans vir Dei non suis placere animis aiet, sed
tamen ob fidem in gentibus serendam inibi paulisper
moraturum se spondit. Sunt etenim inibi vicinae
nationes Suaevorum. Quo cum moraretur et inter
habitatores loci illius progrederetur, repperit eos 
sacrificium profanum litare velle, vasque magnum, quem
vulgo cupam vocant, qui XX modia amplius minusve
capiebat, cervisa plenum in medio positum. Ad
quem vir Dei accessit sciscitaturque, quid de illo fieri
vellint. Illi aiunt se Deo suo Vodano nomine, quem
Mercurium, ut alii aiunt, autumant, velle litare.
Ille pestiferum opus audiens, vas insufflat, miroque
modo vas cum fragore dissolvitur et per frustra 
dividitur, visque rapida cum ligore cervisae prorumpit;

-------------------------------------------------------------

manifesteque datur intellegi diabolum in eo vase fuisse
occultatum, qui per profanum ligorem caperet animas
sacrificantum. Videntes barbari, stupefacti aiunt 
magnum virum Dei habere anhelitum, qui sic possit 
dissolvere vas ligaminibus munitum; castigatusque 
euangelicis dictis, ut ab his segregarentur sacrificiis, domibus
redire imperat. Multique eorum tunc per beati viri
suasum vel doctrinam ad Christi fidem conversi, 
baptismum sunt consecuti; aliosque, quos iam lavacro
ablutus error detinebat profanus, ad cultum euangelicae
doctrinae monitis suis ut bonus pastor ecclesiae sinibus
reducebat.
Eo itaque in tempore Theudericus atque 
Brunichildis non solum adversum Columbanum insaniebant,
verum etiam et contra sanctissimum Desiderium 
Viennensis urbis episcopum adversabantur. Quem primo
exilio damnatum multis iniuriis adfligere nitebantur,
ad postremum vero glorioso martyrio coronarunt;
cuius gesta scripta habentur, quibus et quantis 
adversitatibus gloriosus apud Dominum meruit habere 
triumphos.
Vagante itaque Columbano cum suis poenes 
Bregantiam urbem, durae ęgestatis tempus obvenit; sed

-------------------------------------------------------------

quamvis alimonia deessent, manebat intemerata atque
inconcussa fides, quae necessaria apud Dominum 
impetraret. Cumque iam tridui ieiunio fessa corpora 
referrent, evenit tanta copia alitum, velut Israhelitarum
castra coturnix olim operuit, ita ut omnem paginam
loci illius alitum multitudo obpleret Intellexit vir
Dei, suam suorumque ob necessitatem has dapes terrae
diffundi nec prorsus alibi obvenire preter eo quo ipse
moraretur in loco. lubet suos prius grates laudesque
rependere conditori sicque alitum dapes capere. Erat
mirum et stupendum miraculum: capiebantur aves, prout
patris imperium urguebat, nec abscedere pennigera fuga
nitebantur. Mansit ergo alitum manna per triduum
defusa. Quarto deinde die quidam pontifex ex vicinis
urbibus frumenti copiam, divina monitus adspiratione,
beato Columbano direxit; sed mox omnipotens, qui
penuriam patientibus aligeros prebuerat cibos, ut farris
adeps advenit, alitum falangas imperavit abire. Nam
Eusthasium hoc cognovimus referentem, qui eo 
tempore inter reliquos sub viri Dei oboedientia ibidem
tenebatur adnexus, quod nullus ea fuerit in caterva,
qui ante talium genera alitum se vidisse referret; et
tanta sapor in cibo aderat, ut regias vinceret dapes.
O mirum divinae potentiae donum! Quando terrenae
dapes cultoribus Christi desunt, tunc demum caelestia
tribuuntur, sicut de Israhel dictum est: Panem caeli

          dedit eis; cum autem terrenae opes subvenirent, tunc
grates amoventur inlatae.

-------------------------------------------------------------

Ipso itaque in tempore, cum sub quodam scopulo
inter vasta heremi ieiunio corpus conficeret et nihil
aliud praeter ruris poma, quorum superius fecimus
mentionem, in cibos caperet, venit adsueta abdite
voracitatis fera ursus coepitque necessarius delambere
cibos ac passim poma ore detrahere. Cumque hora 
refectionis advenisset, Chagnoaldum ministrum direxit,
ut consuetam mensuram pomorum deferret. Qui cum
abisset, ursum inter ruris fructices rubusque 
pervagare perspexit ac poma lambendo carpere. Festinus
redit patrique indicat; ille imperat, ut eat partemque
fructicumu in cibos fere dimittat aliamque partem sibi
reservare iubet. Abiit namque Chagnoaldus ac iussa
patris implevit divisitque virga fructices rubusque,
quae poma ferebant, et partem suam iuxta viri Dei
imperium ait ut fera comedat aliamque partem in usus
viri Dei reservet. Mira in fera oboedientia! 
Nequaquam ex prohibita sibi parte ausa est carpere cibos, sed
in segregata, permissa sibi fructicum parte 
tantummodo pabula requisivit, quoadusque vir Dei eo in loco
commoravit.
Interea cogitatio in mentem ruit, ut 
Venetiorum qui et Sclavi dicuntur terminos adiret 

-------------------------------------------------------------

caecasque mentes euangelica luce lustraret ac ab origine per
avia oberrantibus veritatis viam panderet. Cumque
haec votis patrandum inesset, angelus Domini per
visum apparuit, parvoque ambitu, velut paginali solent
stilo orbis discribere circulum, mundi conpagem
monstravit. 'Cernis', inquit, 'quod maneat totus orbis
desertus. Perge dextra levaque, qua eligis, ut labores
tui fructus comedas'. Intellexit ergo ille, non esse
gentis illius in promptu fidei profectus, quievitque
in loco, donec aditus ad Italiam viam panderet.

        

          28.
De bello regum et revelatione viri Dei et
Theudeberti proditione.
Interea inter Theudericum Theudebertumque lis
firmatur, ac quisque adversus fratrem usque ad 
internitionem desevit, utrisque gentium robore superbientibus.
Inter quae vir Dei ad Theudebertum accedit eumque
suadet, ut coepte arrogantiae supercilium deponeret
seque clericum faceret, et in ecclesia positus, sacre
subderetur religione, nec simul cum damna presentis
regni aeternae pateretur vitae dispendia. Quod et
regi et omnibus circumadstantibus ridiculum excitat,

-------------------------------------------------------------

aientes, se numquam audisse, Mervengum, in regno
sublimatum, voluntarium clericum fuisse. Detestantibus
ergo omnibus, beatus Columba ait: 'Si voluntarius 
nullatenus clericatus honorem sumat, in brevi invitus
clericus existat'. His ergo dictis, vir Dei ad cellolam
remeat, moxque prophetici dicti eventum res non diu
dilata adfirmat.
Nec mora, Theudericus Theudebertum ad bellum
ciet et propter Tullum devictum fugat. Postque,
collecto robore exercitus, persequitur, similique modo
gentium multorum Theudebertus robore vallatus, ad
Tulbiacensem castrum pugnaturus occurrit. Ibi, praelio
inito, innumere hominum falangas ex utroque exercitu
perierunt; victus tandem Theudebertus fugit.
Eo igitur in tempore vir Dei in heremo morabatur,
contentus tantum unius ministri Chagnoaldi famulatu.
Ea ergo hora, quo apud Tulbiacum commissum est
bellum, supra querqui putrefactam truncum vir Dei
librum legens resedebat; quem subitus sopor obpressit,
et quid inter duos reges ageretur, vidit. Moxque 
excitatus, ministrum vocat cruentamque regum pugnam 
indicat; multum humanum sanguinem fundi suspirat.
Cui temerario conatu minister ait: 'Pater mi, 
Theudeberto tuis precibus prebe suffragium, ut communem 
debellet hostem Theudericum'. Ad haec beatus 
Columbanus: 'Stultum ac religione alienum consilium 

-------------------------------------------------------------

administras. Non enim ita Dominus voluit, qui nos pro
inimicis nostris orare rogavit; in arbitrio esse iam
iusti iudicis, quid de eis fieri vellit'. Inquisivit ergo
post minister temporis diem et horam; repperit ita
fuisse, sicut viro Dei fuerat revelatum.
Persecutus est ergo Theudebertum Theudericus
et suorum proditione captum ad aviam Brunichildem
direxit. Quem cum avia recepisset, quia Theuderici
partis Brunichildis favens erat, furens Theudebertum
fieri clericum rogavit; at non post multos dies impie
nimis post clericatum perimi iussit.

        

          29.
De interitu Theuderici et liberorum nece
et impleta prophetia Chlothario.
Porro Theudericus poenes Mettensem morans
oppidum divinitus percussus inter flagrantes ignis 
incendia mortuus est. Post quem Brunichildis filium
eius Sigibertum in regnum suffecit. Itaque Chlotharius
memor prophetiae viri Dei, collectu exercitu, fines
regni, quae suae ditioni debebantur, conatur recipere;
contra quem Sigibertus cum hostium cuneis pugnaturus
advenit. Quem Chlotharius captum peremit fratresque
eius quinque, Theuderici filios, cum proavia Brunichilde
coepit. Pueros separatim peremit; Brunichildem vero

-------------------------------------------------------------

primo ignobiliter camelo inpositam hostibus girando
monstravit, postque indomitorum aequorum caudis 
inretitam miserabiliter vitae privavit. Funditus ergo
radicitusque deletam Theuderici stirpem, Chlotharius
potitus est trium regnorum solus monarchiam. Quo
facto, beati Columbae prophetia in omnibus impleta
est, unum intra triennium cum omni stirpe funditus
deletum, alium violenter clericum factum, tertium trium
regnorum possessione ac dominatione dilatatum.

        

          30.
Beatus ergo Columbanus cum vidisset, ut
superius diximus, devictum a Theuderico 
Theudebertum, relicta Gallia atque Germania, Italiam ingreditur,
ubi ab Agilulfo Langobardorum rege honorifice
receptus est. Qui, largita optione, ut intra Italiam,
quocumque in loco voluisset, habitaret, ibi Dei 

-------------------------------------------------------------

consultu actum est, dum ille poenes Mediolanium urbem
moraretur et hereseorum fraudes, id est Arriane
perfidie, scripturarum cauterio discerpi ac desecari
vellet, contra quos etiam libellum florenti scientia
ededit, vir quidam nomine Iocundus ad regem venit,
qui regi indicat se in solitudine ruribus Appenninis
basilicam beati Petri apostolorum principis scire, in quam
virtutes expertus sit fieri, loca ubertate fecunda, aquis
inrigua, piscium copia. Quem locum veterum traditio
Bobium nuncupabant ob rivum in eo loco hoc nomine
fluentem amnemque alium profluentem nomine Triveam;
super quem olim Hannibal hiemans, hominum,
aequorum, elefantorum atrocissime damna sensit. Ubi
cum venisset, omni cum intentione basilicam inibi 
semirutam repperiens, prisco decori renovans reddidit.
In cuius restauratione mira Domini virtus panditur.

-------------------------------------------------------------

Nam cum per prerupta saxorum scopula trabes ex
abietibus inter densa saltus locis inaccessibilibus 
cederentur, vel alibi caesa, inibi casu elapsa aspero, 
aditum plaustrorum denegabat, mirum in modum trabem,
quem vix triginta vel quadraginta piano terrae solo
positum vebere non valerent, ibi cum duobus vel
tribus, prout ardui callis meatus patebatur, vir Dei
accedens, suis ac suorum humeris inmane pondus 
inponebat; et ubi antea prae asperitate itineris libero
gressu vix graderentur, onerati mox trabium pondere
festini gradiebantur, ut versa vice, qui onera ferrent,
acsi ab aliis veherentur, firmis vestigiis, velut otio vagantes
ovantes irent. Videns itaque vir Dei tanti auxilii 
supplimentum, suos hortatur, ut arreptum opus laeti perficiant,
animoque roborati, eo consistere in heremo studeant;
Dei in hoc voluntatis esse adfirmat. Tecta itaque templi
culmina, murorum restaurat ruinas ceteraque, quaeque
ad monasterii necessitatem pertinent, construere parat.
Interea memoratus Chlotharius vir Dei 
prophetiae effectum in se fuisse impletum cernens, venerabilem
Eusthasium, qui eius in loco Luxoviensem monasterium
regebat, ad se venire imperat. Quem pio effamine
rogat, ut sibi cnm supplimento publico legationem
fungere curet sociosque quos vellit nobilium virorum
haberet, qui sui vademonii arbitres essent: post beatum

-------------------------------------------------------------

Columbanum pergerent; quocumque repperissent in
loco, eleganti suasu ad se venire hortarent. Perrexit
itaque venerabilis discipulus, magistri vestigiis 
prosecutus; qui cum ad eum venisset, Chlotharii verba 
depromit. Viso ergo Eusthasio, beatus Columba gavisus
recepti muneris aditum gratulatur retentumque poenes
se quantisper hortatur, ut sui laboris meminisceret,
cohortem fratrum disciplinae habenis erudiret 
multorumque collegio Christi plebem adunaret suisque 
institutis edocaret. Dimissum post haec ad Chlotharium
remeare iubet talibusque responsis regias mulciri
imperat aures, seque retro repedare nullatenus ratum
duceret; tantummodo poscere, ut sodales suos, qui
Luxovio incolebant, regali adminiculo ac presidio 
foveret. Litteras castigationum effamine plenas regi
dirigit. Gratissimum munus rex velut pignus foederis
viri Dei ovans recepit nec eius petitioni oblivionis noxam
preponit. Omni presidio supradictum monasterium 
munire studet, annuis censibus ditat, terminos undique,
prout voluntas venerabilis Eusthasii erat, auget 
omnique conatu ad auxilium inibi habitantium ob viri Dei
amorem intendit.
Porro beatus Columbanus, expleto anni circulo, in
antedictu caenubio Ebobiensi vita beata functus, 
animam membris solutam caelo reddidit VIII. Kl. 

-------------------------------------------------------------

Decembris. Cuius strenuitatem si quis nosse vellit, in
eius dictis repperiet. Reliquiaeque eius eo habentur
in loco conditae, ubi et virtutum decore pollent 
presole Christo, cui est gloria per omnia secula 
seculorum. Amen.

        


        INCIPIUNT VERSUS IN EIUS FESTIVITATE AD MENSAM CANENDI.

        Clare sacerdos, clues, almo fultus decore,
Tuis, Columba, decus qui redoles in orbe.
Monachorum cohortes te darum dicent patrem,
Te sofum proceres, te vatem dixere reges.
Annent decorata tuis factis praecepta:
Religionis forma praebet nitorem sacra.
Sic virtutum decus, milis Christi, in evum
Comptus habere, sacro pandens praecepta dictu.
Quid tibi his dignis aequantur in metallis

-------------------------------------------------------------

Vel comparantur sanctis seclorum gesta factis?
Non aureum caput Babylona Persarum,
Argenteus Darius Medus habuit priscus
Nec aeneus Macedo olim signavit bello
Vel sepultus salo Nilicola et Cincris.
Nihil dignum simile horum gessere gestis
Zmirneus Omerus et Mantuanus Maro,
Non Poenus Hannibal, non pernix Porus Indus,
Non Marius, Catulus, Scipio, Silla, Gracchus;
Non ferreus Caesar, Bucchus Numida, Ambro,
Celtiberus, Scita, Hiberus et Sicamber.
Fertilis ut cedrus palmaque poma praebes,
Aetaliae thesaurus tu gratus ut obrizus,
Tu Sabeorum grata turea oles virga,
Tu balsama sudas virga Engaddi secta.
Tu palmitis opaga manes in vite vera,
Tu oleum et pingues diffundes ut oliva.
Tu lenitate polles, benignitate clares.
Mistica rimando et tecta penetrando
Aedificasti domum petra supra insertam,
Quae molem omnem rerum firmavit conditarum.
Quam supra quis positus manet firmus in eva;

-------------------------------------------------------------

Quae lapis angularis, crisofrasus, iacinctus,
Sardonis, zmaracdus, topazius, berillus,
Crisolitus et iaspis, saffirus ametistus,
Calcidon et sardinus, candidus margaritus
Herilis Hierusalem positus fundamento.
Tu mortuus vivis, dum vitam morte emis;
Tu damnanda perdis, dum carnis damna sentis.
Tu crucianda cares, dum Christi crucem geris;
Patriam dum fugis, ad patriam tu redis.
Aeterno sociaris regi, dum regis temnis;
Paradysi amoena tu penetras per eva,
Possessurusque laeta virentia per rura,
Quem Dominus virtutum coronavit amator,
Sedibus aeternis te collocavit suis.
Ibi canes iucunda carmina voce sacra.
Iam capes tu thesauros, quos dudum recondisti,
Commercio quos pio commutasti in saeclo.
Chorus angelorum cernes et prophetarum,
Martyrum candidatus catervas et iustorum.
Permixtus luci fulva, his clares duce Christo
Receptus tu in castris, hoste sica perempto.
Dominum invenisti quem hic Iesum quesisti,
Qui tropheum de mundo sic reddit triumphanti.
Graderis per viam, quam olim praeparasti,
Quae ducit ad aeterna gaudia paradysi.
Tu mundum sprevisti, ut Messiam haberes,
Cum quo manes per eva fine sine futura.

-------------------------------------------------------------

Gloria Trinitati semper canenda virtus
Presentia per eva et omnia futura.

      

        HYMNUM SUBDIDI, QUEM EIUS IN TRANSITU PRAECIPIATIS CANERE, QUIA 
PRIMUS, QUEM VOBIS NUPER TRANSMISI, EIUS VIRTUTES NON CONTINET.

          1.
Nostris sollemnis saeculis
Refulget dies inclita,
Quo sacer caelos Columba
Ascendit ferens trophea.

        

          2.
Sed priusquam eum mater
In auras lucis aederit,
E sinu solem prospicit
Terris lumen defundere.

        

          3.
Qui post altus Hibernia,
Sacro edoctus dogmate,
Gallica arva adiens,
Plebi salutem tribuit.

        

          4.
Egri sanantur ocius,
Cautis producit latices,
Pisces in usum prebetur.
Cedit imber a segete.

        

          5.
Prolem capit sterelis,
Alis rapinam reddidit,
Farris horreo augetur,
Abscisa caro sospis est.

-------------------------------------------------------------


        

          6.
Tactus videt nec cernitur,
Sentit damna ergastolum,
Fugit pestis ab homine,
Quam daemon sevus miserat.

        

          7.
Ligeris scapham retinet,
Ablata furto prodeunt
Cecusque lumen recipit,
Prebendo cibos augetur.

        

          8.
In aescas alis veniunt,
Fere iussis oboediunt;
Fides patrari conscia
Novit quae poscit omnia.

        

          9.
Gloria tibi Trinitas,
Aequalis una deitas
Et ante omnia saecula
Et nunc et in perpetuum.
EXPLICIT LIBER PRIMUS FELICITER.

        


        INCIPIUNT CAPITULA LIBRI SECUNDI.

1. De conversatione et suffectu abbatis Athalae et delinquentium ultione.
2. De fluvii recessu virtute divina.
3. De pollice absciso et viri Dei oratione sanato.
4. De egro sanato poenes Mediolanium.
5. De denuntiatione exitus eius.
6. De reseratione caeli et consolatione divina et obitu.
-------------------------------------------------------------

7. De Eusthasii regimine et lumine puelle cum corporis sospitate reddito 
et conversatione eius.
8. De inluminatione alterius puellae et profectu conversantum.
9. De adversitate Agrestii et repulsione eius.
10. De ultione sociorum et interitu eius et obitu Eustasii.
11. De coenubio Evoriacas et de Sisetrudis obitu et cantus angelicos.
12. De conversatione Gibitrudis et vitae exitu.
13. De Ercantrudis vita et obitu.
14. De obitu Augnofledis et cantus angelicos.
15. De Deurechildae adulescentula et obitu eius.
16. De Domma et duabus adulescentulabus et radio micante in ore viso.
17. De Wilsindane et prophetia eius et cantus angelicos.
18. De Leudebertane et visione Petri apostoli.
19. De delinquentium correptione et damnatione fugitivarum.
20. De obitu Landebergae et cantus angelicos.
21. De affluentia olei et aquae commutatione.
22. De bestia in transgressione cibi visa.
23. De vita Bertulfi abbatis.
24. De ultione monachi ab Arrianis.
-------------------------------------------------------------

25. De monacho Meroveo et ultione eius et obitu Agibodi monachi ac Theudoaldi 
et Baudachario et Leubardo.


        INCIPIT LIBER SECUNDUS.

          1.
De conversatione et suffectu abbatis
Athalae et delinquentium ultione.
Cumque ergo venerabilis Columba de hac luce
migrasset, eius in locum Athala suffectus est omni
religione laudabilis, cuius post magistrum virtutes clarae
fulserunt, ex Burgundionorum genere, nobilis natione,
sed nobilior sanctitate, per vestigia magistri secutus.
Sed qualiter rudimenta illius in ipsa primordia uberem
profectum quaesierit, praetermitten dum non est. 
Itaque dum patre nobili liberalibus litteris inbutus fuisset,
Arigii quondam pontificis a genitore commendatus est.
Sed cum nihil utilitatis augi cerneret, coepit rudis
affectus ad potiora anhelare; dedit operam, ut, 
postposita faleramenta saeculi, monachorum iungeretur
cohorte. Clam ergo a sodalibus progressus, duobus
pueris contentus ad Lirenensem coenubium venit; quo
diu vitam degens, cum nequaquam cerneret regularis
disciplinae abenis ceteros colla submittere, coepit anxio
animo trutinare, quo potioris consilii aditus viam 
panderet. Progressus ergo inde, ad beatum Columbanum

-------------------------------------------------------------

Luxovio tenus venit. Quem vir sanctus cum ingenii
sagacis sollertem esse cerneret, suo ministerio iunxit
hac in omnibus divinis monitis erudire temptavit.
Ergo cum egregie post beatum Columbanum
supradictum coenubium regeret et in omni disciplina
regularis tenoris erudiret, contra eum antiqui anguis
versutia loetiferum discordiae virus noxiis ictibus
laxare coepit, excitans aliquorum contra eum corda
subditorum, qui se aiebant nimiae fervoris 
auctoritatem ferre non posse et arduae disciplinae pondera
portare non valere. At ille, sagaci ut erat animo, pia
fomenta praebere et salutaris antidoti, quo sanies 
putrefacta abscideretur, potum dare studens, mollire tumentia
corda nitebatur. Diuque castigatos cum secum tenere
non valeret, merore animi turbatus, multis precibus
cum pietatis obsequio prosequebatur, ut se non 
relinquerent et ardui iteneris calle non deviarent 
meminiscerentque, patres per mortificationem et contemptum
praesentis vitae regna caelorum possidere. Cum nihil
iam proficere cerneret nec alibi trahentes animos suae
societatis abenis inretiri posse vidisset, pertinaces ire
sinit; qui postquam segregati ab eo, alii eorum 
marinis sunt sinibus recoepti, alii locum heremi ob 
libertatem habendam petiere. Qui temeritatis hac 
arrogantiae inibi positi mox intentu damna sensere. Nam cum
his in locis morarentur et virum Dei suis detractionibus
laniarent, unum eorum qui Roccolenus dicebatur, qui
et iurgiorum, ut credebatur, incrementa ministrabat,
subito ictu igne febrium accensus, inter poene 

-------------------------------------------------------------

incendia clamare coepit, se, si valuisset, ad beatum
Athalam venire velle et amissi criminis damna 
paenitentiae medicamento lenire. Nec mora, vix haec dicere
licuit, obmutuit ac extremum alitum dimisit. Ast hii
qui aderant videntes viri Dei iniurias divina ultione
vindicari, plurimi eorum ad virum Dei remeant suasque
noxas confitentur; se in omnibus, si recipiantur, 
emendaturos pollicentur. Quos vir sanctus miro gaudio, acsi
e luporum ora receptas oves, recepit suisque locis
suas culpas agnoscentes restituit. At vero alii, qui
verecundia praeveniente vel temeritate hac arrogantiae
vitio maculati redire noluerunt et datum locum 
paenitentiae contempserunt, diversis mortibus sunt direpti,
ut manifestę daretur intellegi, socios eos fuisse eius
in excitanda contumaciae incrementa, quem ultio divina
percusserit, propterea cum ceteris veniam non meruisse.
Nam unus eorum Theudemundus nomine secure 
percussus interiit; alius, dum parvi fluminis alveum 
transmearet, inretitis poplitibus, per parvula fluvii unda
enecatus est; tertius vero qui Theutharius dicebatur,
cum se mare portaturum carinae credidisset, dimersus
est. Videntes haec qui adhuc supererant, verecundia
submota, post socios ad beatum Athalam repetant;
qui ab ipso, ut superius alii, recepti et salvati sunt.

        

          2.
De fluvii recessu virtute divina.
Alia ab eo patrata miracula omnium in 
supradicto monasterio fratrum testimonio adprobatur, inter
quos ego positus et beati viri ministerio deputatus
tenebar. Cum quodam in tempore fluviolus, cuius

-------------------------------------------------------------

superius mentionem fecimus, Bobius nomine, turgidis
aquarum molibus violenter ac rapaci cursu defluens, ut
solent torrentes ex Alpium cacuminibus dilapsi et 
imbrium effusione aucti, ita iste saxorum rupes et 
arborum congeries nimia vim tumiscens coacervabat
molinumque monasterii rapido cursu subfodere hac
totam iam officinam quatiens dimergere nitebatur: quo
fragore auditu, custos molini nomine Agibodus ad
molinum pergit, ut videret, si tantae fragores moles
inibi dispendii damna generaret. Ubi cum venisset,
vidit, nisi celeri auxilio subvenirent, cuncta diripi,
festinusque patri nuntianda credit, ut solamen 
praebeat, qui oportuna necessitati ex aquarum fluctibus
liberaret. Ad quem vir Dei ait: 'Vade', inquit, 'voca
mihi Sinoaldum diaconum; tu vero stratui receptus
somnum cape nec metu aliquo detentus merori corda
subdas'. Erat enim mane, priusquam aurora funderet
grata lumina terris. Venit ergo Sinoaldus ad virum
Dei, cui beatus Athala ait: 'Adprehenso baculo quo
sustentor, vade ad Bobium imperantisque voce dicito,
signo dominicae crucis praelato, ut istas desinat 
perfodere ripas nec praesumpte audacie modo suppleat,
sed alia cedens latera, ista sinat inlesa imperiisque se
noscat Domini recessurum'. Quod vir Dei imperium
supradictus vir oboediens, cum fidei adminiculo pergit;

-------------------------------------------------------------

inposito ripe baculo, imperat, se ex viri Dei praeceptis,
annuente divina potentia, illo promoveri ex loco, 
aliaque colles latera violento conatu cedat. Moxque
oboediens fluvius, relicto alveo, collis latera cedens
fluenta, per ardua collis latera velut alis strictus
latices sustentabat, quoadusque concava alvei paterent,
quo sustentante liquido fluerent. Iamque prorumpens
aurora, mundo ut lumen panderet, surgebat, coepit
semet ipsum intra cogitans Sinoaldus dicere: 'Vadam
et videam, si viro Dei violenti fluctus oboedire', 
venitque ad ripam alvei; vacuum cernens, expectabat,
qualiter alterius collis latera cederet, ut sibi alveum, quo
flueret, aperiret, Festinusque ad virum Dei venit,
partae victoriae tropheum nuntiavit. Cui vir Dei:
'Nullatenus, me', inquit, 'in hoc saeculo vivente, ulli
dicere praesumas', procul dubio, ut ne favor adolatorum
corda plena virtutibus macularent. Quod vitium, 
quamvis diversis sint virtutibus ditati, ab omnibus est 
studiose sanctis fugiendum, nam hoc callidus hostis 
malitiose studet, ut dum in maioribus ac certis culpis
sanctus Dei maculare non valet, saltim vel in occultis
quae minora videntur polluat.

        

          3.
De pollice absciso et viri Dei oratione
sanato.
Factumque est deinceps, cum aliquo in tempore
unus monachorum nomine Fraimeris ad frumenta 
suscipienda vomere tellus excoleret, subito stiphae firmitatem

-------------------------------------------------------------

durae glebae asperitas perimit atque confringit. Quod
cum supradictus frater conponere conaretur, subito 
inopinatu ietu ferramenti pollicem ex leva precidit, 
soloque conditum, superposita gleba, velut funus 
sepulturae tradit, relictoque vomere, ad monasterium pergit
patrique per confessionem humo prostratus prodit. Quod
videns vir Dei: 'Ubi est', inquid, 'pars abscisi pollicis?'
At ille fatetur, se terre conditum sulcoque sepultum.
'Male', ille ait, 'fecisti; quur mihi non detulisti? 
Concito ergo gradu nulli causam indicans perge, sumptoque
eo, huc deporta'. Ille itaque egressus pergit 
imperatumque pollicis damnum deportat. Erat enim spatium,
pro ardui montis dorso flexuosa itinera tendentia
vel interfluentes Triveae alveus, quasi miliario
uno. Porro vir Dei suscipiens frustra pollicis, suis
salivis inlitum manui iunxit, coniunctusque pollex
carnis glutino, velut antea fuerat, adhaesit, tacitoque
silentio, ut abeat, imperat. O mira virtus 
omnipotentis, ut sic suos in terris glorificet, ut frigida 
abscisaque membra eorum interventu pristino decore reddat!

        

          4.
De egro sanato poenes Mediolanium.
Hisdem etenim vir cam quodam in tempore ad
Mediolanium urbem venisset, ibi quidam puerolus in
extremis febrium anxietatibus positus, vitae tantum 
expectabat exitum; cuius parentes, audito beati Athale
adventum, festino ad eum properant cursu eumque 
precantur, ut illis subveniat. Quod cum vir Dei 

-------------------------------------------------------------

dissimulare voluisset, fletibus ac terribilibus sacramentis
eum conpellantur, ut prius eat quam noxia ardor
suppremas eum privet ab auras. Anxius ergo et 
popularis favores rumores fugiens: 'Ite', inquid, 'ego, ut
potuero, vos prosequar'. Veniens ergo, basilicas et 
sanctorum loca circuit, pro infirmum precatur, ut protinus
sospitate reddatur. Deinde, ut promisse fidei impleret
effectum, ad infirmum festinus venit; ne quis largitori
muneris praeco existeret, domum latenter ingressus,
infirmum adtingit, moxque virtus divina sanctis precibus
favens sospitati pristinae egrum reddit. Grates simul
parentes conditori referunt, qui sic suorum ad 
petitiones famulorum pietatis suae accommodat aures.
Erat enim his vir gratus omnibus, singularis 
fervoris, singularis alacritatis, singularis caritatis in 
peregrinis, in pauperibus; noverat et superbis resistere et
humilibus subditus esse, sapientibus condigna rependere
et simplicibus mystica aperire; in solvendis ac 
opponendis questionibus sagax, ad versus hereticorum 
procellas vigens ac solidus, fortis in adversis, sobrius in
prosperis, temperatus in omnibus, discretus in cunctis.
Redundabat amor et timor in subditis, redolebat 
doctrina in discipulis; nullus iuxta eum vel merore 
tediebatur neque nimia letitia extollebatur.

        

          5.
De denuntiatione exitus eius.
Cumque iam eum ab erumnis saeculi rerum
reppertor liberari vellit, monstrari per visionem

-------------------------------------------------------------

voluit, ut de mundo egressurus paratum in omnibus iter
haberet, quinquaginta dierum spatio suspenso, quo iter
pararet venturum. Sed non aperte viri Dei animus
cognoverat, iter istum exitum esse vitae, an ad alium
quoque locum progressurus; uterque vir Dei praeparat.
Septa monastirii densat, tegumenta renovat, omnia
roborat, ut, si abeat, nihil inbecille dimittat; vehicula
quiete fovet, libros ligaminibus firmat; suppellectilia
ablui, dissuta adsui, corrupta conponi, calciamenta 
parari, ut omnia praesto sint, iubet. Ipse vero ieiunio
et vigiliis et orationibus corpus afficit, ita ut numquam
intentius antea in oratione visus fuisset desudari.
Et ne cui ridiculum videatur, referam, quid in me
isdem vir egerit. Cum iam novem annorum per 
circulum in monasterio conversatus fuissem, et saepe
parentibus postulantibus, ut eos ex permisso suo viserem,
non inpetravissent, nullo exinde mentionem faciente,
ait: 'Vade festinus, fili, et matrem fratremque visita;
mone et nulla mora praepediente revertere'. Cumque
differrem et temporis oportunitatem evenire in proximo
dicerem, – erat enim tempus nimii frigoris, tempus
Februarii, – at ille ait: 'Accelera egredere iter quo
tibi dixi; nescis, utrum inpostmodum liceat agere'.
Datis ergo comitibus Blidulfum presbyterum et 
Hermenoaldum diaconum, de quorum religioni nihil 
dubitabatur, ad destinatum pervenimus locum. Erat enim
locus Sigusia, urbs nobilis, quondam Taurinatum 

-------------------------------------------------------------

colonia, a monasterio distans CXL milibus. Ubi ut 
pervenimus, gratuitae a genetrice post tantorum intervallo
annorum susceptus, sed non diu genetrix optatum
fruitur donum. Nam eadem nocte febre correptus inter
incendia clamare coepi, me viri Dei precibus torqueri,
ne inibi contra interdictum quantisper morarer; si non
me cito submoveant, quocumque potuissem conamine,
ad monasterium repedare, me cito morte preventum.
Mater ad haec: 'Melius mihi esse, fili, te inibi sanum
scire, quam hic mortuum deflere'. Fateor, longum fuit
diei expectare adventum. Vix erumpente aurora, retro
repedare studuimus, nec quicquam cibi per triduum
capiens, donec medii paene itineris loca pertingeremus.
Festinantibus ergo hac iter urguentibus, sospitatem
rursum recepi, venientesque ad monasterium, patrem iam
febribus detentum repperimus ac morte proximum;
quibus visis, gratulatus est. Sicque aperte cognovimus,
viri Dei in hoc praevaluisse preces, ut me vis febrium
urgueret cito ad monasterium ante eius exitum redire.

        

          6.
De reseratione caeli et consolatione 
divina et obitu.
Qui cum iam suppremas vitae presentis horas
fungeretur, cum adhuc vigens alitus superesset, se
foris cellulam protrahi iubet, surgensque de strato
quo valebat conamine, sustentantibus undique fratribus,
foris cellulam est progressus. Aspiciens crucem, quam
ipse in eodem loco poni praeceperat, ut egrediens

-------------------------------------------------------------

ingrediensque cellulam tactu eius suo fronte muniret,
coepit maestus lacrimas fundere ac tropheum crucis
memorare: 'Ave', inquit, 'alma crux, quae mundi 
pretium portasti, quae vexilla feres aeterna; tu nostrorum
vulnerum medicinam attulisti, tu cruore eius inlita es,
qui, ut humanum genus salvaret, e caelo in hanc
lacrimarum vallem discendit, qui in te primi Adae
rugam extendit dudum, iamiamque secundus Adam
lavacro maculam abluens'. Dumque haec ageret, 
precatur omnes, ut abeant seseque cellulae reddant 
sibique paulisper locum prebeant. Abeuntibus ergo 
omnibus, unus tantummodo nomen Blidemundus pos
tergum viri Dei tacito anhelito stetit, cogitans, ne viri
Dei poplites, fesse ut erant, fractis conatibus, casum
indedissent, se ad suscipiendum eum paratum fore. Cum
ergo nullum superesse putaret, coepit conditoris 
clementiam cum lacrimarum ubertate conquirere, ut 
largitatis suae sibi acsi indigno dona largiretur, et veteres
maculas delens, omnia saluti redintegraret, ac antiquam
misericordiam exercens, se a caelestia munera non 
abdicaret. Inter mesta suspiria et fluentes lacrimas
caelos intuens vidit sibi apertos, quod multarum 
horarum spatio intuens, uberes cordis rugitus promebat.
Gratias deinde refert omnipotenti, quia sibi ianuas
caeli apertas monstraret, quas post paulolum corporis
membris anima exuta penetratura esset, facto inde
signo, ut fratres advenirent, qui eum cellule redderent.
Haec nobis supradictus frater eadem die retulit. Hanc

-------------------------------------------------------------

quippe consolationem famulo suo ostendit, ut extremus
alitus securus de futura venia, immo gloria, ovans
dimitteret. Quod vir Dei occultare voluisset, si 
supradictus Blidemundus abditę post eius dorsum non 
remansisset. Altera die valedicens omnes fratres 
exhortansque eos, ut coeptum iter non relinquerent, sed
in melioribus actibus roborati cotidie perseverando 
firmarent, consolatus ergo cunctos, vitae praesentis 
nexibus absolutus, animam caelo reddidit. Merito enim
rerum repertor sanctos suos virtutum copia adornat,
sicut scriptum est: Spiritus eius ornavit caelos, quia illi
ad caelestem vitam anhelantes eius praeceptis parere
student, ut de labore oboedientiae fructus recipiant vitae
aeternae.

        

          7.
De Eusthasii regimine et lumine puelle
cum corporis sospitate reddito et 
conversatione eius.
Igitur venerabilis Eusthasius reversus, ut 

-------------------------------------------------------------

superius diximus, a beato Columbano ab Italia, paterno
affectu et aequo iure subditas monachorum regebat
catervas. Evenit, ut pro communi necessitate ad regem
Chlotharium pergeret, qui eo tempore in ultimis
Galliae finibus Oceani maris vicina inhabitabat. Fuit
ergo arrepti itineris via per saltum pagumque 
Briegium, perventumque ad quendam villam Chagnerici,
quo dudum magister quantisper moraverat. Villae
vocabulum Pipimisiacum dicitur, distans ab urbe 
Melodorum circiter milibus duobus. Ibi tunc Chagnericus
cum coniuge sua Leudegunde nomine, christiana et sane
mentis femina, morabatur; huius filium Chagnoaldum,
cuius superius fecimus mentionem, poenes se habebat.
Viso itaque Eusthasio Chagnericus miro gaudio recepit,
eratque simul cum patre matreque filia Burgundofara,
quam, ut superius diximus, beatus Columbanus Domino
sacraverat. Quam pater cum iam desponsasset et
nuptiis adversum voluntatem puellae tradi voluisset,
dolore oculorum percussa et febrium igne succensa est,
ut vix iam superis reddi crederetur. Hanc in extremis

-------------------------------------------------------------

anhelis positam, Eusthasius patrem increpat, dicens,
suae noxae esse, quod haec tantis ureretur poenis, quia
viri Dei interdictum violare velit. At ille dissimulans:
'Utinam', inquit, 'sospitati redderetur et divinis 
famularetur obsequiis!' Non se talibus votis obstare debere
ait. Accedens itaque ad stratum puellae, sciscitatur,
si suae fuerit adsentationis, quod contra beati Columbani
interdictum post vota caelestia rursus iteraret terrena.
Ast puella detestatur, se talibus votis numquam 
paruisse, ut terrenis caelestia commutaret; sed paratam
fuisse et esse beati viri parere preconiis, seque ait 
praeterita vidisse nocte similem figura virum: 'qua ipse
es, qui oculorum meorum lumen redderet', vocemque
simul audisse dicentem: 'Quodcumque tibi hic vir dixerit,
fac et sanaberis'. 'Infer ergo auribus meis, quae mihi
sint custodienda, et tuis orationibus pelle dolorem a
Domino inlatam'. Prostratus itaque humo cum lacrimis
venerandus vir Dominum postulat, ut pollicitum munus
infundat, surgensque crucem super oculos exprimit et
manu oculos palpando Domini praesidium adesse 
deplorat. Protinus salus secuta, lumen redditur, febrium
ignis fugatur, redditamque sospitate matri commendat,
ut ab Chlothario rediens, religiosis vestibus subdat.
Cumque pater cerneret sospitate filiam redditam,
sponso tradi decernit, pollicitatione pristinae caecam
oblivionis foveam inferens. Quo puella conperto 
credidit unius sodalis consilium, cum qua fugam inire
queat. Cumque illa adsensum praebuisset, felicem
fugam clam elapsi arreptam, ad basilicam beati Petri
apostolorum principis pervenerunt. Quo pater conperto

-------------------------------------------------------------

post eos furens dirigit puerosque iubet, ut 
adprehensam filiam crudeliter perimant. Pergentes pueri 
sinibus ecclesiae puellam receptam repperiunt; paulisper
morati, ut genitoris ira frangatur, comminantur puellae
mortis periculum. At illa: 'Si', inquit, 'mortem me
formidare putatis, in hoc ecclesiae pavimento probate;
ob tali etenim causa ovans mortem recipio pro eo qui
pro me non dedignatus est mori'. Nec mora Eusthasius
remeat, puellam ab custodia liberat, patrem 
terribiliter increpat; religionis vestem per pontificem urbis
illius Gundoaldum nomine induit sacravitque 
salutaribus sacramentis. Monasteriumque Christi virginum
supra paternum solum inter fluvios Mugram et Albam
aedificat fratresque, qui aedificandi curam habeant, 
deputat; germanum puellae Chagnoaldum et Waldebertum,
qui ei postea successit, ut regulam doceant, decernit.
In quo quantae virtutes postea factae fuerint, si vita
comes fuerit, prosequi nitimur.

        

          8.
De inluminatione alterius puellae et 
profectu conversantum.
Reversus ergo venerabilis vir Eusthasius ad 
Luxovium, magistri praeceptum implere parat, ut gentes
quae vicinae erant fidei pabolo alerentur. Progressus
ergo Warasquos praedicat, quorum alii idolatriis

-------------------------------------------------------------

cultibus dediti, alii Fotini vel Bonosi errore maculati
erant. Hos ad fidem conversos, ad Boias, qui nunc
Baioarii vocantur, tendit, eosque multo labore inbutos
fideique liniamento correctos, plurimos eorum ad fidem
convertit. Ubi cum quantisper moratus fuisset, dimisit
sagaces viros, qui coepti laboris in studio desudarent;
ipse ad Luxovium remeare studet.
Cumque ergo iter carperet, venit ad quendam
virum nomine Gundoenum, qui eo tempore ad villam
quam Mosam vocant ob amnem eo in loco fluentem
morabatur. Is ergo cum vidisset Eusthasium velut
gratissimum munus ovans domo recepit. Ingressus ergo
Eusthasius domum, praemissa benedictione, poscit, ut
liberos quos habeat repraesentet. Ille oboediens, duos
bonae indolis liberos praesentavit. 'Est', inquit, 'tibi
adhuc proles?' Ille fatetur, praeter unam filiam 
luminibus orbatam nomine Sadalbergam se amplius non
habere. 'Veniat', inquit, 'illa'. Quam cum vidisset,
sciscitatus est, utrum iuvenilis animus ad cultum divini
timoris adspiraret. Affatim, ut tenera quiverat aetas,
ait se paratam esse sacris praeconiis obtemperare.

-------------------------------------------------------------

Dedit ille operam, duos per dies ieiunio corpus 
confecit, mentem fide armavit, super oculos benedictionis
oleum effudit; meruit tandem per interventum sancti
viri caecitas lumen habere. Redintegravit ergo divina
pietas interventu famuli sui luminis damna, ut haec,
quae lumen reciperet, post divina munera uberius ad
cultum timoris Dei adspiraret. Quae nuncusque 
superest et divinis obsequiis dedita non solum suae utilitati,
sed et aliis providet oportuna.
Cumque progressus inde coeptum iter perageret,
quendam fratrem Agilum nomine, qui modo 
Resbacensis coenubii praesul existit, vehemens febrium ignis
correpsit. Quem Eusthasius adtigit interventuque 
orationum sanavit ac pristinae statim sospitati reddidit.
Deinde pervenit ad supradictum coenubium; ibi tam
plebem interius quam vicinos populos ad christianum
vigorem excitare studet multosque eorum ad paenitentiae
medicamenta pertraxit. Fuit eius studii, ut multos
sua facundia erudiret; nam multi eorum postea 
ecclesiarum praesules extiterunt, Chagnoaldus Lugduno
Cloade, Acharius Veromandorum et Noviomensis ac
Tornacensis episcopus, Ragnacharius Augustanae
et Basiliae, Audomarus Bononiae et Tharaonensis
oppidi.

-------------------------------------------------------------


        

          9.
De adversitate Agrestii et repulsione eius.
Cumque iam haberetur ab omnibus gratus, ut
nullus se beatum Columbanum perdidisse gemeret, qui
eius doctrinis inbutus fuisset, presertim cum cernerent
in discipulum magistri instituta manare, cumque ergo
esset ab omnibus gratus et omnium Francorum 
procerum honore fulciretur et Chlotharii regis amore ac
veneratione clueret, exarsit solito lividus adversus 
sanctorum famam chelidrus excitatque e sinibus matris
novum Cain, qui fratrem zelo velit extinguere, vel
etiam novum proditorem, qui magistri dicta scinderet et
conlidendo solida ad fragiles turbarum aures fragilem
mentem accommodaret. Excitat unum e subditis 
Agrestium nomine, qui quondam Theuderici regis notarius
fuerat, et quadam cordis conpunctione tactus, omnia
quae possederat relinquens, ad Luxovium veniens, se
et sua omnia supradicto patri tradiderat. Qui ut
cuncta replicem, religionis speciem in monasterio gestans,
post comeatum postulat, ut gentium esse praedicator
permitteretur. Quem vir sanctus diu obiurgans increpat,
se non debere ad tale opus idoneum rudem adhuc in
religione putare vel dignum; omnibus ecclesiasticis
faleramentis decoratum esse debere, qui ad tale opus
censeatur. Hieremias etenim Domini electione 
praemissus, se dignum denegat, dicens: A, a, a, domine

          Deus, ecce ego puer sum, nescio loqui; Moyses electus a
Domino se tardum linguae testatur.
His dictis, cum nihil proficeret, quem tenere non
valet ire sinit. Qui cum ad Baioarios tendens venisset,
ibi paululum moratus, nullum fructum exercens, velut
alta platanus garrula ventorum folia tremulas quatit

-------------------------------------------------------------

ad auras, fructuum copiam nescit. Dein ad Aquilegiam
pertransit. Aquilegenses etenim disciscunt a 
communione sedis apostolicae – de qua Dominus in euangelio
ad beatum apostolorum principem Petrum loquitur: Tu

          es Petrus et super hanc petram aedificabo ecclesiam meam

          et porte inferi non praevalebunt adversus eam – ob trium
capitulorum dissensione, ex quo discordiae in longum
incrementa manarunt, quod praesentis operis non est
inserendum. Itaque veniens Aquilegiam, socius statim
scismatis effectus, Romanae sedis a communionem 
seiunctus ac divisus est totius orbis communione, 
quicumque Romanae sedis iungerentur, damnans: in solam
Aquilegiam orthodoxam fidem retineri. Qua scisma
inbutus, epistolam venenosam, increpationibus plenam
ad beatum Athalam per Aureum Adalwaldi regis
Langobardorum notarium dirigit. Quam beatus Athala
perlectam, ridiculo habitam mihi tradidit servandam,

-------------------------------------------------------------

quamque per multorum annorum spatio abditam habui
et postea mea neglegentia perdidi. Nec alius utique
quilibet eam, sed ipse proprio stilo scripserat.
Directam itaque ad beatum Athalam epistolam,
ipse ad Luxovium properat, Eusthasium scismatis 
aculeis temptat, si sanam mentem sua vesania corrumpere
queat. Quo venerandus vir conperto diu paternis 
effaminibus errantem monet. Sed postquam salutaribus
monitis mentem peste corruptam et salubre antidoto
curare nequisset, a suo ac suorum collegio segregavit.
Refutatus ergo ab Eusthasio, se huc illucque 
dimergit, ut nonnullos huius adsentationis fauctores
facere queat; sed cum nihil eius inperitia facere quivisset,
beati Columbani religio offendit, ad versus regulam eius
lanuino dente garriens ac velut caenosa sues 
grunniens, per quos potuit barriditatis suae similes 
murmur excitavit, annuente sibi Abeleno Genuensis urbis
episcopo, qui consanguinitatis proximus erat. His 
itaque Abelenus vicinos colligatim episcopus sibi 
iungere in Agrestii auxilium omni studio nisus, ita ut
regem Chlotharium temptarent, si eorum partis 
adsentator futurus esset; at ille sciens et cognitam 
experimento habens beati Columbani sanctitatem et 
discipulorum doctrinam, ad versus sanctam doctrinam 
grunnientes suis studet redarguere responsis. Cumque nihil
profecisset, statuit, ut sinodali examinatione probaretur,
non ambigens de beati Eusthasii auctoritate et doctrina,

-------------------------------------------------------------

quod omnes adversantes sanctae regulae prudentia et
faciditate, administrante sibi Spiritu sancto, superaret.
Emanante ergo regali auctoritate, multi 
Burgundiae episcopi in suburbano Matasconensis urbis 
conveniunt, inter quos maximus resedebat Tretecus; quem
maxime synodum fieri urguebat Warnacharius, quia
erat Eusthasii adversarius. Sed praevaluit Eusthasii
deprecatio, ut qui auctor misere intentionis et 
adsentator fieri vellet, correptus a Domino, per eum 
omnium vires frangeret. Predicto ergo et statuto die,
quando adversum Eusthasium altercatio oriretur, ipse
morte praeventus interiit. Fractis ergo in eum 
Agrestianae partis viribus, turbantur, sciscitantur omnes
Agrestium, quae adversum regulam beati Columbani
vel venerabilem Eusthasium obiceret. At ille trementibus
labiis et nihil auctoritatis ac elucubrati eloqui habens,
ait, superflua quaedam et canonicae institutionis aliena
eorum studiis teneri. Cumque illi urguerent, tandem
criminis causam depromit, se suae regulae habere,
cocleam, quam lamberent, crebro crucis signo signari
et ingressum cuiuslibet domus intra coenubium tam

-------------------------------------------------------------

introiens quam egrediens benedictionem postulare.
Cumque illi nihil dignum synodalibus dissertionibus
obici cernerent: 'Alia', inquiunt, 'si habeat, quae 
opponat'. At ille prorumpit, se scire Columbanum a
ceterorum mores disciscere et ipsa missarum sollemnia
multiplicatione orationum vel collectarum celebrare et
multa alia superflua, quae cum auctori acsi heresea
tradita execrari debere.
Audito Eusthasius hereseo nomine se vel suos
cum magistro vocatos, ait: 'Vos, o decus sacerdotii,
probare debetis, qui in ecclesiis veritatis ac iustitiae
seminarium distribuant, et qui veritati ac vere 
religione aliena tradant. Quicquid enim a norma veri 
tramitis dissentit, extra ecclesiae corpus haberi debet.
Vestrum est discernere obiecta, an sint ab scripturarum
serię aliena'. At illi aiunt: 'Tuo ore nosse volumus,
quid dignum ex hoc in responsis reddas'. Ille: '
Nequaquam', inquit, 'reor contrarium esse religioni, si
coclea, qua christianus lambit, vel quodcumque vas
aut poculum crucis signo muniri, cum per adventum
signi dominici pellatur pestis adversantis inimici. 
Introeunte vero monacho cellulam vel exeunte 
benedictionem Domini armari ratum duco iuxta psalmistae
vocem: Dominus custodit te ab omni malo; custodiat 
animam tuam Dominus. Dominus custodiat introitum tuum et

          exitum tuum ex hoc nunc et usque in saeculum. Licet hoc
ad unumquemque christianum refertur, ut gratia 
baptismi per fidem in ecclesia introeunte servetur et 
usque ad finem perseverantiae vigore firmetur, tamen
cotidianum motum, sive in ingressu vel egressu seu
progressu, unumquemque nostrum signo crucis armari
vel benedictione sodalium roborari fas duco. 

-------------------------------------------------------------

Multiplicationem vero orationum in sacris officiis credo omnibus
proficere ecclesiis. Cum enim plus Dominus queritur,
plus invenitur, et cum uberius oratione pulsatur, ad
misericordiam petentium citius excitatur; nihil enim
aliud plus desudare debemus quam orationi incumbere.
Sic enim a Domino sub apostolorum numero hortamur:

          Vigilate et orate, ne intretis in temptationem. Sic enim
nos et apostolus sine intermissione orare rogat; sic
omnis scripturarum sacrarum ordo iubet clamare; qui
enim clamare neglegit, neglectus et abscisus a Christi
membris abicitur. Nihil enim tam utile tamque 
salutare quam creatorem multiplicatione precum et 
adsiduitate orationum pulsare'. His et horum similibus 
responsis confusus Agrestius, addit garrulitatis noxam,
calumniatur capitis comam aliter tondi, alium 
caraeterem exprimi et ab omnium mores disciscere.

        

          10.
De ultione sociorum et interitum eius et
obitu Eusthasii.
Conperendinanti migrologa et fribola 
garrulanti Eusthasius, sagax ut erat, virtute patientiae et
scientiae comptus respondit: 'Horum', inquit, 'praesentia
sacerdotum te ego, eius discipulus et successor, cuius
tu disciplinam et instituta damnas, ad divinum iudicium
cum eo intra praesentis anni circulum causaturum invito,
ut iusti iudicis examine sentias, cuius famulum tuis 
detractionibus maculare procuras'. His dictis, metus 
quosdam qui Agrestiane partis fauctores erant perculit,
hortanturque omnes, ut pacis nexu corda iungerent, et
iste praesumptae temeritatis audaciam tolleret, et ille
paterno affectu labentem piis correptionibus foveret.

-------------------------------------------------------------

Ad quod Eusthasius: 'Vestris libens satisfacerem 
precibus, si misera mens duritiam vecordiae molliret, et
correctis cauterio morbis vel antidoto visceribus desectis,
redux ad salutifera remeare nitatur'. Cogentibus
ergo cunctis, Agrestius simulatam pacem postulat, quod
postea actis depromsit. Eusthasius mitis animi et 
virtutum mens conscia favet suasu poscentum, pacem
tribuit, osculum porrigit.
Attamen Agrestius manifestam vesaniam 
verecundiae metu pepulit, non tamen omnibus a malis 
abscessit. Coepit deinde monasteria Agrestius temptare
et sub specię discipuli pretium proditionis taxare, ad
quendam virum venerabilem Romaricum veniens, qui
primis nobilitatibus fuerat apud Theudebertum habitus,
postque per beati Columbae exemplum ac Eusthasii
praedicatione monitus, ad Luxovium veniens, 
monarchiae institutis se subdidit. Quo diu sub regulari
tenore vitam agente, postea, Eusthasio annuente, 
puellarum monasterium in propria instruit, in quo et
regulam beati Columbani custodiendam indidit. 
Cumque iam multa religione polleret, ad eum Agrestius
pergit seseque subditum atque oboedientem simulat 
simulque Amatum, quem ibi Eusthasius ob inbuendam
regulam praefecerat, mollibus suggillationibus temptat.
Nam eo in tempore ob quibusdam neglectis tam Amatus
quam Romaricus ab Eusthasio obiurgati fuerant. Lesos
ergo ut sensit, ut facilius exasperatas mentes suis 
adsertionibus iungeret, stimulavitque paulatim venenata
verba sanas mentes recipere et in contemptu regulae

-------------------------------------------------------------

beati Columbani propriam vesaniam propagare. Pro
dolor! exitiabili suasu ac loetifera inbuitione monita
sana insaniens maculavit. Qui, abiectis institutis 
pristinis, rudibus conati sunt instruere plebem doctrinis, et
eductum iuxta Iob anguem, manu obstetricante divina,
rursum zelo invidiae reducere non metuunt.
Deinde ad Burgundofaram iter dirigit, ut eam
suis stimulationibus, si valuisset, macularet. Quem
Christi virgo non femineo more, sed virili confundit
responsione: 'Num tu, confutator veritatis et novorum
introductor argumentorum, ad hoc huc accessisti, ut
veneno tuo dulcia mella perfunderes et vitalia alimenta
loetali amaritudine commutares? Eos tu detrahis, 
quorum ego virtutes expers agnovi, quorum doctrinam
salubrem recepi, ex quorum eruditione multos caelestia
regna penetrasse conperi. Meminisse te velim Esaiae
dictum: Vae qui dicit malum bonum et bonum malum;
accelera et prorsus ab hac vesania festinum recedere'.
Confutato ergo his Christi famulae responsis, rursum
ad Romaricum vel Amatum repetat, ut coeptam 
deceptionis rugam contrahat.
Nec defuit diu ultio divina. Cum ad hoc iam
omnes adspirarent, ut contemptui pristinorum 
documentorum adsentatores forent, primum lupi rabię morbo
detenti duos ex his qui fautores erant huius adsertionis,
per intempestam noctem intra septam inrumpentes,
morsibus laniarunt atque cum rabie peste derelictos
miserabiliter morti tradiderunt. Alium Plaureium
nomine, qui ad hanc discordiae fomitem vehementer

-------------------------------------------------------------

adspirabat, daemonum rabies prevasit atque ignobiliter
morti tradidit, nam propria manu ipse se laqueo 
suspendit. Sed cum haec ultio nequaquam fuit correctio
delinquentium, protinus maior secuta est. Nam subito
fulgur e caelo elapsus tanto fragore percutit locum,
ecclesiam pervagatur, subvertit tegumenta, plebem urit',
exanimat, scilicet ut praesens correptio, quae, 
simplicitate nimia praeveniente, calliditate iam permixta,
ignavae persuasioni adsensum praebuerant, monstraret
futuram debere fugere iram. Mortueque ad praesens
usque ad viginti; deinde metu perculsas paulatim mors
rapit, ut ex ea ultione, ut aiunt, amplius quam 
quinquaginta morirentur, nempe auctore criminis ad 
paenitentiam reservato: si cognoscat et redeat, procul 
dubio sanitatem recipiat. Nullum etenim Dominus perire
desiderat, sed semper quamvis gravibus delictis obrutum
per paenitentiae fomenta redire expectat.
Cumque sibi sepius paenitentiae locum datum non
cognovisset, ut Eusthasii sententia ad iudicium 
invocantis praevaleret, ante triginta dierum circulo quam
vertentis anni meta compleretur, a servo suo quem ipse
redemerat secure percussus interiit. Occasio criminis
dicebatur uxoris permixtio; quod quamvis multi dixerint
et vera adserere velint, nostrum tamen firmare non
est. Cuncta enim iuxta Salomonem adducet Deus in
iudicio pro omni erratu, sive bonum sive malum; et
apostolus: Uniuscuiusque opus qualis sit, ignis probabit.
          
A nobis tamen dicendum est: Iusta eum hic sententia
divini iudicii ferire non distulit, ut et adsentatoribus
suis fugere a lacerationibus famulorum Dei monstraret
et ille contumaciae commissa per meritam ultionem
lueret.

-------------------------------------------------------------

Amatus vero ac Romaricus venerabilis Eusthasii
conibentiam postulantes recipiunt atque, desidia 
submota, fruuntur. Abelenus vero vel ceteri Galliarum
episcopi post ad roboranda Columbani instituta 
adspirant. Quam multi iam in amore Columbani et eius
regula monasteria construunt, plebes adunant, greges
Christi congregant. Inter quos inluster tunc vir Elegius,
qui modo Vermandensis ecclesiae pontifex praeest, –
de quo, quia superest, non meo iudicio fulciendus
est, ne adolationis noxa reprehendar, – iuxta 
Lemovicensem urbem monasterium nobile Sollemniacum 
nomine construxit super fluvium Vincennam, distantem
a supradicta urbe milibus quattuor, et alia multa hisdem
locis coenubia, sed et in Parisius puellarum 
monasterium, quem de regio munere susceperat, aedificat,
in quo Christi virginem Auream praefecit. In 
Betoricensem vero urbem puellarum monasterium ex 
beati Columbani regulam Berthoara nobilis genere et
religione femina construxit. In suburbano idemque

-------------------------------------------------------------

Betoricensis urbis vir venerabilis Theudulfus 
cognomento Babelenus monasteria ex regula Columbani 
religione omni pollenti construxit: primum in insula super
fluvium Milmandram, ubi religiosorum virorum 
adunavit catervam, alium Gaudiacum nomine haud procul
fluviolo Albeta, tertium Christi virginum loco 
nuncupante Carantomo super fluvium iam dictum 
Milmandram. Itemque alium Christi virginum iuxta 
Nivernensem oppidum sub eadem regula construxit.
Beatus ergo Eusthasius has post victorias corrigere
delinquentes studet ac suae pacis qui remanserant
adunare decrevit. Deinde monachorum sub eius 
oboedientia in sepefacto coenubio contio maxima creverat,
ut iam multa per vicina loca coenubia construerentur;
quae eius successor Waldebertus firmavit atque 
aedificavit. Iamque beatum de hac vita exitum praestolans,
omnem intentionem ad contemplanda misticorum 
praeconiorum documenta omni intentione desudat solique
Deo mente intenta preces fundens dirigit. Cumque
iam per multorum circulis annorum in hoc opere 
intentio vacaret, evenit tempus vocationis, daturque 
sententia iusti iudicis, ut quod minus annorum circuli 
diversis afflictionibus peracti purgaverant, paucorum
corporis infirmitas dierum sanaret. Interrogatusque
inter poene incendia per visionem nocturnam, si 
quadraginta dierum spatio leviore poena curari velit, an
triginta ferventiore incendio purgatus, vitam beatam
functus, caelos penetraret, respondit ille, melius esse
quamvis duris in brevi subiacere flagellis, quam 

-------------------------------------------------------------

lenioribus longius consumi poenis. Explevit ergo provisam
atque electam corporis poenam, tricesimo die omnibus
valedicit tristemque remanentibus promissum depromit,
suum exitum eadem esse die denuntiat; viaticoque
sumpto, animam caelo reddidit, solum desiderium
superis et paternum regimen viventibus religionisque
exemplum dimisit. Ipse cum victoriae partae ope
aetherea penetravit regna duce Christo, cui est virtus
et honor per omnia saecula saeculorum. Amen.

        

          11.
De coenubio Evoriacas et de Sisetrudis
obitu et cantus angelicos.
Meminisse lectorem velim me superius fuisse
pollicitum de coenubio supra memoratae 
Burgundofarae, quem Evoriacas vocant, quemque ex regula
beati Columbani omni intentione et devotione 
construxerat, quanta et qualia inibi rerum sator ob 
famularum suarum hortamina dignatus est demonstrare 
miracula.
Cum iam duce Christo multarum puellarum secum
adunatam sub regulari reteneret disciplina cohortem,
quodam in tempore una ex subiectis nomine Sisetrudis,

-------------------------------------------------------------

celleraria monasterii, exitum vitae per revelatione
agnovit, quadragintaque dierum spatio interiecto, quo
iter pararet, ammonita, mores corrigeret, vitam 
emendaret, et se ut in omnibus paratam habeat, imperatur.
Transierant triginta et septem dies in omni religione
peracti; ieiunio et oratione cum fluenta lacrimarum
vigiliarumque labore corpus adtriverat, ut facilius 
venturi itineris viam aperiret. Venerunt ergo duo iuvenes,
candidis circumamicti stolis, animam a corpore 
segregantes, vacuum ferentes per aerem, ac multis 
discussionibus inquisitam ad caelos deportant, 
permixtamque angelicis choris et candidatorum omnium
insertam multitudini cohortantur laetos capere de 
saeculo triumphos. Cumque iam ovans uberi exultatione
inter aeterna gaudia haberetur secura, et virginum choris
inserta, excellenti gloria tripudians gauderet et ante
tribunal clementis iudicis adstaret, iubetur denuo 
reduci in corpore et tertia die denuo redire. Ad corpus
rursum revehunt, imperantes, ut se uberius paratam
post triduum habeat, ut quadraginta dierum curriculus
impleatur. Reversa itaque in corpore, matrem vocat
omnemque famularum Dei catervam precatur, ut suis
orationibus ei solamen ferant; tres adhuc dies sibi vitae
metam concessam fuisse testatur. Adveniente igitur die
tertia, matrem adesse postulat, suumque exitum ut
omnes expectent, precatur. Obstantibus itaque omnibus
vitae exitum et corporis sospitatem pollicentibus nec
in propatulo habere dictum testantibus, illa conspicit
duos iuvenes superius visos ad se venire, et si iam abire
velit, sciscitare. At illa ovans: 'Vadam', inquid, 'hinc,

-------------------------------------------------------------

domini mi, vadam nec amplius in hac vita erumnis
plena detinear, sed fulvae lucis rursus de qua redii
reddar'. Sciscitante ergo matre Burgundofara, quibus
talia depromeret dicta: 'Non', inquid, 'cernis viros stola
indutos astare, qui me nudiustertius ad caelos vexerant,
et nunc paratus esse me eo itinere reducere?' Miranti
matre et omnibus circumadstantibus ultimum vale dicens,
praesentis vitae privata est. Intendentibus ergo in
eius exitum omnibus, choros angelicos omnes audiunt
concinere et dulcia modolamina aera deferri, 
metusque simul ac gaudia omnes perculere, egresseque foris
cellulam, qua exubiae tenebantur, quantum auris valuit
humana pertingere, voces semper angelicas audierunt
canentes. Hanc primam huius coenubii exhortationem
Dominus famulabus suis voluit demonstrare, ut ceterae,
quae superstites essent, omni intentione ad cultum 
religionis aspirarent.

        

          12.
De conversatione Gibitrudis et vitae
exitu.
Aliaque rursus post haec oritur exhortatio. 
Quaedam etenim virgo Gibitrudis nomine, genere et 
religione nobilis, ad supradictum coenubium conversa a
saeculo petiit, quam velut munus gratum ovans 
monasterii mater Burgundofara recepit; erat enim ei 
consanguinitate proxima. Quae tanti ardoris igne 
efferbuerat, ut in omnibus sancti Spiritus gratia in ea 
videretur flagrare. Nam cum adhuc paterna detineretur
domo, et Spiritu sancto monente, se cultui religionis
dicare vellet, postulat patri matrique, ut sibi oratorium,
quo suo conditori exhiberet famulatum, construerent.

-------------------------------------------------------------

Sed cum aegre parentes ferrent, – erant enim ambo
ex genere Francorum nobiles, – nec prorsus eo itinere
quae ad regna perducit caelorum nitebantur ingredi,
sed fulciri magis saecularibus desiderabant faleramentis
et ob hoc sobolem magis desiderabant e filia, quam sua
caelo tradere pignora. Sed cum nullatenus puellae
animum ab hac intentione immutare valerent, 
obtemperantes eius votis, parvum admodum oraculum
construunt. Quo cum die noctuque puella frequentaret,
coepit contra eam callidi hostis versutia tela iacere,
adgressusque per baiolam, inpedimenta parare ac, ne
ut oratorium frequentaret, prohibere. Sed cum se angi
puella cerneret, coepit conditoris clementiam quaerere,
et quae sibi frequentiam orandi prohiberet atque lumen
animae velit extinguere, ipsa ab externo privaretur.
Nec morata divina pietas! Mox dolore oculorum 
perculsa necessarium caruit lumen, geminavitque parentum
metum arbiter clemens patremque eius febribus corripuit.
Qui quamvis nobilitate tumens, tamen ex filiae exemplo
iam ad timorem divini cultus aspirabat postulatque
filiam, ut pro genitore Dominum oret, et si sospitate
per eius intercessione reddatur, in omnibus se post eius
voluntati pariturum. Nec defuit fideliter poscenti salus
diu dilata, amotaque igne febris, pristinae est mox
genitor redditus sanitati, ac deinceps puella postulat, ut
ad supradictum coenubium venire queat.
Quo cum vitam religiosam per multa annorum
spatia peregisset, evenit, ut quodam in tempore praefata
Burgundofara febribus corriperetur ac praesentis vitae
nexibus crederetur dissolvi. Quod Gibitrudis cernens,
matrem monasterii in extremo positam esse, anxia 

-------------------------------------------------------------

basilicam ingressa, Dominum flebilibus postulat vocibus,
ut antiquam reminiscens misericordiam matrem mori ne
sinat, sed prius se recipiat ac sodales suos caelo 
recondat, sicque demum matrem subsequi iubeat; 
auditque vocem post lacrimas desuper dicentem: 'Vade,
famula Christi; ut enim petisti, obtinuisti. Illa etenim
sospes superis adhuc iungitur; tu vero prius e carnis
vinculis dissolveris'. Nec morata diu, febre corripitur
ac supremis functa horis animam reddidit. Cumque
iam suscepta ab angelis supra aethera veheretur, et
ante tribunal aeterni iudicis posita, candidatorum –
ut ipsa post referebat – catervas conspiceret 
omnemque militiam caeli ante gloriam aeterni iudicis astare
conspiceret, audit a throno vocem dicentem: '
Revertere, quia adplene saeculum non reliquisti. Scriptum
est enim: Date et dabitur vobis, et alibi in oratione: 
Dimitte nobis debita nostra, sicut et nos dimittimus debitoribus

          nostris. Non enim dimisisti sodalibus totum, quia tibi
inlatas molestias retinuisti. Meminiscere, te adversum
tres conpares laesos portasse animos nec omnino 
indulgentiae medicamine vulnus ex totum inlatum sanasse.
Corrige ergo mores, compone animos, quos tepore vel
neglegentia maculasti'. Mirum dictu! Rediens ac vitae
pristinae reddita, tristibus lamentis inlatam depromsit
sententiam reatumque suum confitetur sodalesque vocat,
adversum quas motus animos deportarat, veniamque 
deposcit, ne de tacita dolositate damna incurrat vitae
aeternae. Sexque mensibus sanitati reddita post 
praesenti vixit in aevo, correptaque post febre, diem exitus
sui praedicit horamque abeundi de mundo praenuntiat.
Quae ita felicem exitum peregit, ut intra cellulam, qua
corpus iacebat exanime, balsama crederes desudare; quod
omnium qui eo tunc ibi fuimus in tempore magnum

-------------------------------------------------------------

paravit miraculum. Sed et tricesimo die, cum eius
commemorationem ex more ecclesiastico facere 
conaremus et missarum sollemnia celebraremus, tanta flagrantia
ecclesiam replevit, ut omnium unguentorum ac 
pigmentorum odores crederes adesse. Merito etenim rerum
sator hic sibi dicatas animas suis muneribus facit
effulgere, qui ob suum amorem nullatenus voluerunt
saeculum diligere vel amare.

        

          13.
De Ercantrudis vita et obitu.
Quaedam etenim puella intra infantiae annis
detenta, Erchantrudis nomine, parentibus nobilibus, in
supradictum monasterium conversa introiit. Quo cum
per multos annos vitam religiosam ageret, evenit, ut
eam iustus arbiter per praesentis corporis poenas 
probare vellet, tantaque tenera aetas flagella sustinuit, ut
exemplum in eam Iob ex poenarum immanium 
multitudine crederes redundare. Sed mira in iuvenili aetate
patientia repperiebatur, mira virtus humilitatis, mira
mansuetudo, mira pietas, mira lenitas, mira caritas!
Pollebat inter poene incendia virtus animae, manebat
inconcussa fides, immobilis bonitas, inconparabilis 
lacrimarum ubertas; in quantum corpus angebant poene
illate, tantum animam laetificabat spes gaudiorum et
exultatio vitae aeternae. Tanta custodia matris 
enutrita intra coenubii fuit septa, ut nullatenus inter
sexuum noverit diiudicare naturam; aequae enim marem
ut feminam putabat, aequae feminam ut marem. 
Exemplum etenim erat omnibus uberis conversatio,
patientiae virtus, pietatis cultus, lenitatis affectus.

-------------------------------------------------------------

Cumque omnibus grata esset, evenit, ut contra tenorem
regulae aliquid ageret. Cumque obiurgata a praefata
matre fuisset, ut admissae noxae culpam lueret, et 
quoadusque paenitentiae interdictae normam implesset, se
a corpore Domini privaret, cumque illa sacri corporis
privatione interdictu audisset, gravibus ictuata 
vulneribus, flere coepit. Erat enim in crastinum sacrata
sollemnitas beati antestitis Martini transitus. Pervigilans
ergo ea nocte et ablutionem culpae exorans, ne tanti
damni incurreret causam, ut a corpore Christi sua culpa
segregaretur, meruit tandem post lacrimas et uberes
rugitus ac crebra suspiria veniabilem consolationem a
Domino habere: 'Vade', inquit, 'et in hac die 
reconciliare corpore Christi, quia delictum pro quo postulasti
dimissum est tibi, matrique indicans, patefacito quod
dixi'. Quod mane per confessionem humilem matri
patefecit, sacroque corpore reconciliata, religiosam 
postmodum vitam peregit.
Ac post multorum circulo temporum, cum iam
eam creator omnium caelo condere voluit, igne febris
corripuit; cumque iam in extremis esset, ait: 'Cito
currentes unam e vobis mortuam segregate atque a
ceterarum consortio deicite; non enim dignum est, ut
quae crucifixae mundo Christo, non sibi vivunt, 
mortuam et a vita segregatam se inter retineant'. 
Cumque omnes inter se conquirerent, et quidnam dicere velit,
sciscitarent, una eorum confusa ac terrore perculsa,
solo prosternitur suamque noxam confitetur ac in 
omnibus emendaturam pollicetur. Erat enim saeculo 
vacans, et foris saecularem vitam desiderans, nec 
mortificationi omnino praebebat studium, sed tota vivebat
saeculo. Post haec Erchantrudis cum iam nox atra 

-------------------------------------------------------------

inruisset, et pulsa luce, orbem teneret, in cellula qua
iacebat lumen ignis rogat extinguere. Cumque ceterae
sciscitarent, quid dicere vellet: 'Non videtis', inquit,
'quantus splendor adveniat et choros canentium non
auditis?' Quaerentes ille, quae concinere audiret, illa
ait: 'Confitemini Domino, quoniam bonus quoniam in 
aeternum misericordia eius. Confitemini Deo' deorum, quoniam

          in aeternum misericordia eius, vel cetera quae subsecuntur,
haec omnium ora concinunt'. Admirantibus ergo 
omnibus, tam matre quam sodalibus ultimo vale dicens,
emisit spiritum, ac post felicem exitum caelo reddita,
aeterna promeruit gaudia possidere et ex praesentibus
poenis lucra capere vitae aeternae.

        

          14.
De obitu Augnofledis et cantus
angelicos.
Aliaque eo in tempore Christi virgo nomine
Augnofledis, cum extremos alitus dimitteret et pro
damno praesentis vitae lucra caperet vitae aeternae
laetaque a carnis nexibus separaret, similes meruit exiens
de aevo habere cantus sui exitus. Nam aperte auribus
quae procul ab eius exubiis aberant audierunt canere
cantus et in has voces prorumpere: Asperges me ysopo,

          et mundabor; lavabis me, et super nivem dealbabor. Auditui

          meo dabis gaudium et laetitiam, et exultabunt ossa humiliata.

        

          15.
De Deurechildae obitu et caeli
apertione.
Cumque rerum reppertor maiestatis suae 
ornamentum iustas per animas ac innocentiae munere plenas

-------------------------------------------------------------

per saeculorum vices accumulare non desinit, videlicet
ut renovandis hortaminis religionis accrescat 
supplementum, evenit, ut supradicto in coenubio quaedam 
adulescentula nomine Deurechildis cum genetrice 
converteretur. Multisque diebus supradicto in coenubio 
peractis, genetricem temptator adgressus, ut coeptum 
carpendi iter ad caelestia regna praepediret; sed quod
genetrix inbecillitate abacta fragilitati obtemperabat,
vice versa malorum coacervationem adulescentis filiae
correptio dissipabat. Cumque iam per multa temporum
curricula mens adulescentiae annis dedita uberes fructus
redderet conditori, quadam die vidit caelos apertos, et
aeternum rerum satorem aspectibus contemplata, aequae
caelestis claritatis lumine intenta, audire meruit: 'Veni
ad nos, et corporis nexibus absoluta, aeternam suscipe
claritatem'. Quod cum hae qui aderant mirarentur,
quid rei gestae veritas haberet, vel quae intendentis
ad caelum oculi aspicerent, nec omnino, palpebris 
moventibus, quid oculi contemplarentur, cognoscerent,
ait se sursum vocari et ab presentis vitae nexibus 
absolvi; erat enim dies sabbati. Inlucescente ergo in
crastinum die dominico, febre correpta, adulescentula
suppremum expectabat exitum. Videns anxia genetrix
incumbentem unicae prolis exitum, inter singultus ac
gemitus filiae poscit, ut si valeat impetrare, superis
reddatur; aut si suae vitae metam suppleat, se cito de
hac vita post se ducturam, nec posse se post eius 
vivere exitum. Ad haec illa: 'Carnalibus', inquit, 'haec
crebro deposcens desideriis stimularis; ego tamen, si
valuero, tuis obsecrationibus favens, post digna 
paenitentiae medicamenta post me te, Christo favente, 
adtraham'. Nec mora, in extremis horis posita, monasterii
matrem postulat. Cumque festina mater ad egressuram
de mundo animam extremos honores dependere 

-------------------------------------------------------------

advenisset, conspicatam eam, puella ovans gratulatur, ac
ei omnibusque valedicens, genetricem commendat; inter
quae postulat, ut silentium habeant. Cumque omnes,
facto silentio, expectarent animae egressum, illa ait:
'Date locum, creator meus ad me venit, salvator meus
ad me properat', imperatque matri, dominicam 
orationem simbolumque dicere iuvaret, quia ipsa, trementibus
labiis, immobili effamine exprimere verba nequiret.
Quibus peractis, nimia amoenitate ac inlustratione 
cellula renitente, animam ovans reddidit creatori. Nec
mora genetrix corripitur quadragintaque dierum corporis
spatio flagellatur, ac impleto quadraginta dierum 
circulo, primum terribilibus daemonum aspectibus territa
est, deinde largitoris ope consolata, veniam se 
intercessu filiae meruisse fatetur animamque deinceps carnis
nexibus solutam caelo reddidit. Quippe datur intellegi,
ut qui suis meritis non valuit saeculi evadere ruinas,
interventu filiae meruit paenitendo in parvo spatio per
poenas inlatas salvari.

        

          16.
De Domma et duabus adulescentulabus
et radio micante in ore viso.
Si ea quae ad profectum vel augmentum 
perfectorum vel etiam ad emendationem delinquentium 
inserimus, nequaquam nos non necessarias res quispiam
iudicet conpilare; nulli quippe dubium est, quod 
aliorum damna plerosque movendo ad capienda lucra
vigilantiores reddant.
Quadam etenim die dominico cum missarum 
sollemnia saepefacta Burgundofara cum famularum Dei
collegio expectaret, et iam sacri corporis communione
participarentur, quaedam ex his nomine Domma, cum
iam corpus Domini accepisset ac sanguinem libasset, et

-------------------------------------------------------------

sacro choro inserta, cum comparibus caneret: Hoc

          sacrum corpus Domini et salvatoris sanguinem sumite vobis

          in vitam perennem, in ore eius globus igneus candido
fulgore rutilans micabat. Sed cum a nulla adstante
ignis inlustratio perspiceretur, duae infantulae comminus
adstantes, quas innocentia immaculatas reddebat, 
conspicantur radios ab ore supradictae inter cantus 
modulamina eximio fulgore micare, nec prorsus silere scientes,
dicere mirantes coeperunt: 'Aspicite, aspicite rutilantem
globum ab ore Dommane micare'. Quod cum mater
audiret, increpando imperat silere, ne vanitatis noxa
– sicut actum est – eius corda fuscaret, per cuius
os affluens gratia lumen reddebat amoenum. Sed
mens fragilitate corrupta coepit post Spiritus sancti
lucra elationis vel superbiae stimulos amare, contumaciae
crimen incurrere, arrogantiae supercilium praeferre,
ita ut matrem contemneret, sodales dispiceret et omnium
monita sperneret. Nec mora, febre correpta hac in 
extremum deducta, nec sic studuit emendare. Hae vero
qui viderant, una eorum nomine Ansitrudis dolore
capitis, alia febrae correpta, atque ad extremum 
deductae, suppremum expectabant exitum. Cumque iam
adessent sodalium cohortes et ad psallendi officium in
eorum exitu se praepararent, coepit una earum 
inaudita auribus humanis carmina ac dulcia modulamina
pio ore canere, orare conditorem miris sermonibus, 
inauditis precibus, ineffabilibus sacramentis, odorque simul
cellulam replens mirae suavitatis. Eratque hora diei
nona, qua odor suavissimus cellam repleverat. Balsami
odor flagrabat e pectore, sicque per totam 

-------------------------------------------------------------

supervenientem noctem, sic per subsequentem diem usque ad
aliam horam nonam et odoris suavitas et cantus 
modolamina perseverarunt. Deinde matrem canere poscunt
seque abituras praedicunt, amissoque deinde spiritu,
cum eorum amissione recessit et odor flagrantiae. Hoc
nempe indubitanter credendum, quod gloriam hanc
boni exitus, quem istae habere meruerunt, supradicta
Domma habuisset, si per elationis ac arrogantiae vitium
ferendo non perdidisset.

        

          17.
De Wilsindane et prophetia eius et
cantus angelicos.
Aliaque deinceps hortamina his gloriae 
supradicto coenubio adorta sunt, ut per apparitionem
pietatis divinae uberius amarentur lucra vitae aeternae.
Quaedam etenim ex genere Saxonorum Willesuinda
nomine in eorum monasterio est conversa. Quo cum
per multos annos vitam religiosam egisset, quadam die
cum in horto intra monasterii septa laboraret, cum
sodalibus locuta est: 'Cito a nobis qui in hac area
holus excolimus una itura est', et ideo paratas esse
debere, ne neglegentia tepiditatis pariat damna vitae
aeternae. Cumque ille quererent, quae esset, nequaquam
promere voluit, nec morata diu, corporis infirmitate
correpta est. Quae cum diversis anxietatibus angeretur,
coepit laetos ad caelum vultus referre et ignotas sibi
dudum scripturarum paginas enarrare, exorsaque a

-------------------------------------------------------------

principio, libros Moysi per ordinem recitare omnesque
deinceps scripturas ex ordine memorare euangeliique
vitalia sacramenta ac apostolica post veterum 
documenta narrare simulque dicere, ne se quae superstites
remaneant tristitiae subdant: cito ex eorum adversariis
dominum ultionem daturum, sibique promissam esse
hanc consolationem daturum. Erat enim adversarius
monasterii Ega nomine, vir in saeculo sublimis, cui
Dagobertus moriens filium Chlodoveum cum regno
commendaverat. His ergo adversabatur supradicto
coenubio terminosque violabat omnemque familiam eius
circummanentem quacumque potuerat occasione 
persequebatur. Sed non diu coeptae pertinaciae potitus est
vota, nam mox post promissa ultione percussus 
interiit. Coepit deinde orationes ac deprecationes,
quaeque sacerdotum officia depromunt, dulcia 
modulamina canere. Quae cum vehementer mirarentur quae
adstabant, unam ex adstantibus allocuta est: 'Eice',
inquit, 'foras, eice, iacta quisquilias'. Cumque aliae
conquirerent, quid dicere vellet, ait: 'Non aspicitis,
quantis sordibus mentem habeat occupatam, et caenosam
nec omnino per confessionem pectoris sui aream 
purgare studuit, quam in saeculo adhuc posita, priusquam
huc clauderetur, omni spurcitia maculavit?' Perculsa
metu, verecundia correpta et a lumine Spiritus sancti
deprehensa, cui talia dicebantur, solo prosternitur 
celataque vitia matri per confessionem prodit. Coepit

-------------------------------------------------------------

post haec quae vitae exitum expectabat rogare, ut, spatio
facto, locum venientibus darent. Quod cum 
obtemperarentur, hilari vultu capiteque inclinato dicit: '
Benedicite, dominae meae, benedicite, dominae meae'. 
Inquirentes qui astabant, quibus salutem praemitteret,
respondit: 'Non cernitis sorores vestras, quae de vestro
collegio ad caelos migraverunt?' Quaerentesque illae,
si agnosceret, increpantes voce ad unam earum 
Ansetrudem nomine loquitur: 'Vel tu', inquid, 'non agnoscis
sororem tuam Ansildem, quae dudum ad caelos 
migravit, candidatorum choris insertam?' Haec ergo dicens,
anima e carne elapsa est; qua egressa, cantus angelicus
mox est in aere auditus. Nam quaedam earum longius
e cellula qua corpus iacebat exanime fuerant progressae,
audito angelorum coetus per aera resultantes atque
canentes; ex quo cantu conpererunt Willesuindam
carnis nexibus solutam. Currentesque reppererunt 
membra functa atque sororum coetum exequiarum officia
implentem agnoscuntque psallentium, quem per auras
audierant concrepare, eius supplimentum fuisse 
exequiarum.

        

          18.
De Leudebertane et visione beati Petri
principis apostolorum.
Post has rursum uberis bonitas munerum suorum
congerit supplimenta aliamque virginem Leudebertam
nomine monitis salubribus ac caelestis prosapie 
documentis munire non distulit. Nam cum sanctam in eodem
coenubio per aliqua temporum spatia vitam ageret, per

-------------------------------------------------------------

soporem ammonere non distulit, ut ad vitae exitum
paratiorem efficeret, aiebatque ei vox, cum sopore
membra laxasset, ut se a supradictae matris monita
nullatenus deviaret, quia cito a superis segregatura
esset. Nec distulit diu promissi muneris largitor benignus
donum accumulare corripuitque aegritudine ac in 
propatulo suppremum exitum perduxit. Quo cum iam
ad extremos tam mater quam sodales rependere 
adstarent honores, subito post longum silentium vocem
promit ac dicit: 'Qua hora, gloriose apostolorum 
princeps Petre, vis, ut eamus?' Quod cum aliae, quid ageret,
nosse vellent, illa inquit: 'Non videtis patronum vestrum
apostolorum principem inter vos adstare et me de hac
vita ducere velle?' Vix haec dicere licuit, laetus
omnes circumexpectat vultus extremosque dimisit alitus,
superasque linquens auras, ad aeterna gaudia est 
provecta. Nam ideo rerum sator post longa silentia in
hanc vocem flebilem promovere linguam permisit, ut
alias ad eius vitae exempla provocaret et tantis 
munerum copiis superis demonstraret, quarum ab hac luce
in suo timore vel amore migrantes ditare non desinit.

        

          19.
De delinquentium correptione et 
damnatione fugitivarum.
Efferbuerat etenim contra hanc plebem Christi
nequitia diabolicae fraudis, et dum pollere virtutibus 
cerneret, adgressus est temptationibus maculare, quasdam
ex his quas nova conversatio rudes reddebat a ceterarum
conibentia nisus evellere ac septa monasterii violare
temptare; praecipitavitque et exitiabilem vitam saeculi

-------------------------------------------------------------

desiderare ac canino more reiecta viscerum putrimenta
denuo sumere velle. Cumque iam per opacas umbras
silentiaque fuscae noctis ad inanemque perficiendo
consilium aspirarent et septa monasterii per repagula
scalae transilire conarentur, subito e medio dormitorii
massa ignis in modum modii egressa totam domum 
perlustravit atque inluminavit, ac post in tres divisa
globos, per ostiarum meatus cum magno tonitrui 
fragore progressa est. Totidem etenim ostia domus habebat,
per quas suos ignis globos proferret. Quae tonitrui
fragor et dormientes excitavit et egredientes monasterii
septa correxit, et cum iam vallo pedes aliquae eorum
traiecissent, et tanto fragore perterritae, intra septa
velint referre, velut plumbum adgravatos nequaquam
valebant reducere, quia diabolus qua valebat arte 
studebat adgravare, quas divina correptio nequaquam 
sinebat perire. Confusae ergo culpas agnoscunt matrique
reverse per confessionem produnt.
Adgressus deinceps alias duas antiquus anguis,
quas noviores et multo inbecilliores conversatio 
reddebat, temptare compulit, primum ne confessionem
veram nequaquam ab ore promerent. Erat enim 
consuetudinis monasterii et regulae, ut ter in die per 
confessionem unaquaeque earum mentem purgaret, et 
qualemcumque rugam mens fragilitate adtraxisset, pia 
proditio ablueret. In hac ergo labem mentes 

-------------------------------------------------------------

supradictarum puellarum diaboli iacula dimerserant, ut nulla
confessio vera ab ore prodiret, seu quae in saeculo
commiserant, seu quae cotidiana fragilitas adtrahebat
vel in cogitatione vel in sermone vel in opere, ne vera
confessio per paenitentiae medicamenta rursus redderet
sospitati. Cumque loetifer anguis paulatim corda 
obdurando virus infudisset et sibi decoeptas sua nequitia
mentes parere comperisset, aggressus est, ut quadam
nocte extra septa monasterii progressae fugam arriperent
hac ad propria remeare vellent. Cumque per densam
noctem abirent nec prorsus pro densitate caliginis viam
teuere nequivissent, astitit ad levam diabolus ac lumen
in modum lucernae arte qua valuit assimulavit 
monstravitque viam ad saeculum reducem ac tergiversatione
vires auxit. Cumque ad locum pervenissent destinatum,
subsequentibus inquisitoribus, nullis obstantibus, ad 
praefatum coenubium rugato fronte redeunt. Quo cum
redissent, actoque scrutamine, quae causa discedendi
coegisset, respondent se telis fore stimulatas diaboli et
mentes nequaquam habere posse directas. Quae diu cum
ab omni congregatione obiurgarentur, et nequaquam
cunctarum proficeret correptio, divina ultione ambae 
percussae, meritas luere didicere poenas. Cumque anxia
mater monasterii saepefacta quaereret, quae poene 
occasio foret, ac nullatenus veritatem exprimere valeret,
hortatur iterato, ut inter suppremas horas per 
confessione facinus pandant. Cumque obdurata corda
nihil remedii capere vellent, inter flagella clamare 
coeperunt: 'Sustinete paululum, sustinete nec prorsus 
expectantes urguete'. Cumque aliae inquirerent, a quibus
sustinere rogarent, aiunt: 'Non aspicitis turbaAethiopum

-------------------------------------------------------------

adventantium, quae nos rapere et abducere volunt?'
Cumque hae quae aderant terribilem dictum 
mirarent, audiunt fragorem supra cellulae tegumenta
personantem ostiumque cellulae vi patefactum, ita ut
nigrescentes umbras astantes cernerent et voces crebro
eas clamantes per nomina audirent, ita ut vix quae
aderant signo crucis armatae et psallendi officium 
detentae valerent adstare. Tantae doloris atque meroris
eventu mater urguet, ut per confessione pandantur
vitia et sacri corporis communione roborentur. At illae,
audito sacri corporis mentione, garrire dentibus ac 
frendere coeperunt et stridentes dicere: 'Gras, cras', et 
interim supradictam vocem repetere: 'Expectate, 
expectate, sustinete paululum, sustinete'. Inter quas voces
extremum alitum dimiserunt.
Quas cum in collegio ceterarum nequaquam 
sepelire mater monasterii ratum duceret, segregatim 
humandas hac in extremum sepeliendas fore iubet.
Supra quarum tumulos globus ignis in modum clipei
intra triennium crebro apparuit, praesertim 
quadragesimae diebus usque adventum sanctae paschae, vel
etiam vigilia natalis Domini ferventior apparebat,
simulque voces tumultuantis turbae multae personabant.
Inter quas duae ululantes erumpebant, velut in 
tormentis resonare solent: 'Vae mihi! vae mihi! vae mihi!'
Cernens itaque mater monasterii iustam sententiam a
iusto iudice super iniustas animas inlatam, manifestius
damnatarum sententiam est aggressa comperire, 
accedensque ad tumulum, experimento querit, si cadavera
quamvis putredine corrupta in sepulchro maneant. Iamque

-------------------------------------------------------------

menses sex transierant, quo functa corpora condita 
fuerant, repperit interius sepulchrum igne exustum nec 
quicquam terrae residui superesse cadaveris praeter favillae
vestigium. Mansitque per triennium inlatae sententiae
severitas, ut terror damnatorum timorem praeberet 
sodalium remanentium essetque correptio viventium poena
inlata mortuarum et ex neglegentia vel tepore, immo
duritia mentis pereuntium salus ex religione ac vigoris
studio propagaretur superstitum.

        

          20.
De obitu Landebergae et cantus
angelicos.
Interposito deinde temporum spatio, rursus 
consolationis solamina prodiere. Nam quaedam virgo nomine
Landeberga, cum iam extremas praesentis vitae 
expectaret amittere horas, omnique anxietatum mole 
vallata, validis ictuata dolorum stimulis, tantummodo
exitum vitae expectabat solamina. Cumque iam 
adesset vocatio per silentem noctem, et omnes quae
egram excubare curabant sopore depressae somnum 
carpebant, una tantummodo egritudine fessa nomine 
Gernomeda inibi inter  sodales pervigil remanserat. 
Cumque ergo, ut diximus, extremos expectaret exitus, nubs
deusa atque rutilo quodammodo fulgore permixta 
stratum operuit, simulque voces canentium auditae atque
exultantium: Cantemus Domino, gloriose enim honorificatus

          est. Ut ergo audivit Gernomeda canentium personare

-------------------------------------------------------------

voces, coepit anxia excitare sodales. Sed cum nullo
modo quemquam excitare potuisset, attentius finem rei
expectat viditque paulatim nubem ab stratu sublevari
simulque animam a corpore abduci. Cumque iam in
altum nubs elevata fuisset, et eius aures canentium
voces non audirent, tum demum aegra sodales excitare
valuit ac, ut corpus debitos cantus persolverent, 
monuit, ipsaque per septem deinceps dies gravibus 
febrium ictibus correpta, octavo die vitam finivit.

        

          21.
De affluentia olei et aquae commutatione.
Post haec igitur bonitatis ac munerum institutor
rursus pietatis suae munera largire non distulit. Nam
quaedam puella nomine Bithildis intra adulescentiae
annis in supradicto coenubio conversa est. Quae cum
diu regularis disciplinae abenis confecta immobilis 
desiderio caelestia praemia desideraret, evenit, ut iustus
arbiter iustam animam iustitiae copia plenam caelos
coadere vellet. Cumque iam in extremis posita lumen
posceret noctium per successiones coram se accendi et
sacrae lectionis praeconia ante se legi, una earum quae
adsistebant vas quoddam oleo lymphaque replesset,
omnes sopor oppressit; sicque noctis meta traiecta, 
absque sodalium solamine aegra noctem peregit. Ruente
ergo diei crepusculo, cum matutinas laudes Domino
cecinissent, intuita lucernam quam oleo lymphaque 
obpleverat in lacte commutatam, quaerit experimentum,
utrum hoc quispiam sodalium commutasset. Ille

-------------------------------------------------------------

inquiunt: 'An nescis, quia hic lac non fuerit?' Tunc
egra ait: 'Nequaquam hoc labore animam consumite
ac inquirere sinite'. Cumque ille attentius cognoscere
vellent, matrem vocant reique causam indicant. Illa
itaque, ut diligentius cognosceret, oleum a lacte 
separare iubet. Cumque segregassent oleum et nihil
super specie lactis remansisset, coepit oleum denuo
crescere et uberius a vase manare. Tunc demum hae
quae adstabant Dei virtutem cognovere; quem studio
omni collegerunt et de industria sacrario condiderunt.
Testes sunt huius rei Burgundofaro pontifex Meldensis
urbis et Waldebertus abba Luxoviensis coenubii. Nam
et aegrae quaedam, quae de eodem oleo sunt 
adtrectatae, pristinae sunt sanitate redditae; Bithildis vero,
omni iucunditate repleta, felicem praestolabatur exitum.
Quae cum caelo animam reddidisset, tanta suavitas
odoris cellulam replevit, acsi balsama inibi crederes 
desudare. Quid hoc fuerit, ut hanc creaturam aquae in
lactis speciem verteret vel oleum fluendo multiplicare
iuberet, nisi quia miseratio divina aliis ostendere voluit,
qualiter supradicta nocte divina clementia aegram 
visitavit? Et dum illa sodalibus noluit indicare, quid 
vidisset, virtutis suae omnipotens et visitationis 
vestigium reliquid.

        

          22.
De bestia in transgressione cibi visa.
Dum magnarum rerum ob boni meriti 
religionisque studio conlatarum  non omisimus 
tradere posteritati, simulque quae ad terrorem durae ac

-------------------------------------------------------------

ignavae mentis profuisse conperimus, ratum ducimus
intimare. Quaedam etenim puella nobilis genere ad 
supradictum coenubium regularis disciplinae colla 
submittere venit, sed bonae vitae intentum hac religionis
formam aggressus antiquus anguis denuo per 
transgressionis vitium de paradiso evellere, excitavit gulae
aviditatem, ac esuriem furtivo cibo aggressa est satiare;
quod facinus per spatia temporum non deprehensa 
patravit, nec prorsus alicui ex sodalibus patefactum est.
Cumque ergo diu gulae aviditas animam macularet,
dedit iustus arbiter iustam sententiam super iniustam
animam: corripuit gravissimum facinus poena graviori
ac super fessus artus excitavit odium liciti cibi, nec 
valebat turbata mens aliud quicquam quam furfures 
frondesque et herbarum agrestium mixturam edere. Cumque
iam per multis diebus haec ultio super animam 
transgressione deceptam maneret et sibi hora refectionis
supradictum cibum adduci postularet, vidit speciem apri
magni secum comedere et more cenosae suis cibos
grunnio ventilare. At illa pavefacta interrogavit, quid
esset. Respondit bestia: 'Haec quaeque ego sum. Cibos,
quos modousque per transgressione comedisti, tecum ego
comedi, et amodo, scias, per anni circulum hunc cibum
habebis'. Permansit ergo cibus per vertentis anni 
metam, nec prorsus aliud edebat quam furfures frondesque
arborum ac herbarum agrestium et sucus, qui ex 
cervisae reliquiis proiciuntur. Quid enim fuerit, ut 

-------------------------------------------------------------

diaboli voce fragilis mens miserae transgressionis conscia
obiurgaretur, nisi quia praesentium poenarum 
immanitas non sineret animam postmodum cruciatibus 
damnari? Et divina pietas per eum voluit inproperia 
consentientis depromere, per quem fuerat transgressio 
propagata, et hunc habere indicem, cuius suasionibus malis
diu decepta obtemperaverat, et post poenas inlatas
cognoscere, non diabolo sed creatori debere creaturam
obedire.
Similiter alia puella Beractrudis nomine cum diu
in supradicto coenubio conversaretur et nequaquam 
regularis disciplinae omni conatu intenderet praecepta
servare, misit diabolus in mentem transgressione 
corruptam, ut quaeque potuisset furtu rapere, occulte 
comedere. Quae cum diu transgressione animam 
macularet, dedit iustam ultionem arbiter iustus. Corripuit
igne febris, ac inter incendia clamare coepit: 'Vae mihi!'
et post has voces ita sopita iacuit, ut mortua ab 
omnibus crederetur. Cumque post multum horarum 
spatium anhelaret, clainare coepit: 'Veniat mater! veniat
mater!' Concito ergo gradu quae aderant matrem 
Burgundofaram vocant; quam cum vidisset, omni intentu
facinorum suorum coniecturam per confessionem pandit.
Cumque omnes adstantes finem vitae expectarent, 
convalescens rediit. Quae postea quantisper sub febris
correptione in hac vita moravit, sicque demum vitam
finivit.

-------------------------------------------------------------


        

          23.
De vita Bertulfi abbatis.
Quam praeclara sint monumenta iustorum, 
doctorum ordo per temporum vicissitudines studuit 
posteris declarare. Quae ergo nunc nostris noscuntur
patrata temporibus, nequaquam silendo neglegentiae
somno torpentes pretermittere debemus, ut sicut nobis
precedentium exempla uberius religionis studia generant,
ita postmodum posteritate nostrorum temporum acta
augmenta pariant; dumque aliis imitanda propagamus,
nobis sepius memoranda opponimus.
Venerabilis etenim Bertulfus Ebobiensis 
coenubii presul, cuius superius fecimus mentionem, quis
quantusque fuerit, a nobis non est omittendum tradere
memoriae, sed prius, qualis conversatio e saeculo
fuerit, memorandum est. Fuitenim genere nobilis, licet
gentilis, consanguineus beati Arnulfi Mettensis urbis
pontificis. Qui cum praefatum pontificem Arnulfum ad
cultum religionis post aulicas honores, infulas 

-------------------------------------------------------------

pompasque saeculi ad religionis studia anhelare perspexit,
nisus est et ipse calcando terrena caelestia desiderare.
Postposuit patrem natalemque solum, pompas orbis
iuxta euangelii vocem; post rerum amissionem nudus
tollendo crucem ac sibimet ipsi abnegando secutus est
Christum. Iunctus supradicto pontifice Arnulfo, cum
ipso quantisper moravit. Deinde ad venerabilem virum
Eusthasium Luxovio perrexit, quo diu subiectus sanctae
regulae religionique gratus omnibus mansit. Exin, 
adventante beato Atala ex Ausoniae partibus, cum 
voluntate et pacis vinculo venerabilis vir Eusthasii eius
societate subiunctus est, quia erant cor unum et anima
una, nec quicquam discordiae manebat, si mutuo ac
vicissim subiectos sibi commutarent. Abiit ergo post
vestigia venerabilis Atalae, Ausoniaeque sinibus receptus,
in Ebobiensem caenubium sub oboedientia beati Atalae
permansit. Cumque reppertor rerum saepefatum patrem
Atalam ad caelestia regna post erumnas saeculi vexit,
omnis contio monachorum voce animoque unito: 'In
paterno honore Bertulfum sublimamus'. Qui per XIII
annis omni diligentiae studio plebem docere ac 
inbuere salubribus monitis non omisit. Sed quid in his
temporibus gesserit, memoriae tradendum est.
Cum iam egregiis moribus, bonitate et disciplina,
scientiam moderantem, plebem regeret, coepit antiquus
anguis quietam mentem adversitatis ictu quatere. 
Excitavit quendam Probum nomen Dertonensis urbis
pontificem, qui ut subiectum sibi praefatum abbatem

-------------------------------------------------------------

cum caenubii supplenientum faceret, omni nisu 
intendebat. Adgressus primum auligas vel pontifices
vicinos muneribus temptare, cumque sibi iunctos gauderet,
regem per eos suadere adiit. Regnabat enim eodem
tempore Ariowaldus Langobardis. Sed cum nihil
aliud a rege in responsis recepissent, nisi ut ecclesiastico
iure probarent, utrum caenubia procul ab urbibus sita
episcopali debeant ministrari dominio, ille omnes quos
potuit suo intentui iungit. Cumque haec agerentur,
unus ex aulicis clam praefato Bertulfo, quid rei 
fomenta gestirent, mandavit. Ille missus experiendi
causam ad regem direxit, quibus Ariowaldus: 'Non',
inquid, 'meum est sacerdotum causas discernere, quas
synodalis examinatio ad purum debet adducere'. 
Sciscitantur illi, si illorum sit fautor consilii. Nequaquam
ait se eis favere, qui adversum Dei famulum molestias
vellint generare. Cumque ille quamvis a barbaro
et Arrianae sectae credulum talia fari cernerent, poscent,
ut supplimento publico, qualiter Romae ad sedem 
apostolicam venire queant, fulciantur. Largito ergo 
beneficio, regio cultu Romam usque suprafatus abba, in
cuius obsequium ego interfui, ad Honorium papam
accessit. Cui cum rei causam patefecisset, ille de 
industria quaerit, quae sit consuetudo regularis disciplinae.
Cumque cuncta alacri animo in aures praesulis 
degessisset, placuit beato Honorio regularis series, religionis
cultus hac humilitatis indicia. Tenuit ergo eum 
quantisper, et cottidiano effamine Bertulfum roborare nisus,

-------------------------------------------------------------

ut cepti itineris laborem non relinqueret et Arrianae
pestis perfidiam euangelico mucrone ferire non abnueret.
Erat enim venerabilis praesul Honorius sagax animo,
vigens consilio, doctrina clarens, dulcedine et 
humilitate pollens. Laetabatur egentibus socium repperisse,
quo dulcia promeret effamina, nec prorsus delectabatur ,
ut cito ab eius consortio segregaretur. Sed cum 
vehemens aestus quiescendi longum prohiberet spatium,
praebuit optatum munus, privilegia sedis apostolicae
largitus est, quatenus nullus episcoporum in praefato
caenubio quolibet iure dominare conaretur.
Percoeptum ergo optatum munus, ad patriam 
remeare nisi sumus. Cumque, peracto itineris spatio, 
Tuscana arva postposita, Appennina attigimus rura et
propter castrum cui Bismantum nomen est venissemus,
tanta vis febrium Bertulfum  oppressit, ut omnino morte
praeveniri crederetur. Aeger enim ab Urbe progressus
fuerat. Oppresserat omnes maestitia tam longevi 
itineris quam labor aegri patris, nec prorsus eius de 
sospitate spem habentes, tenso tentorio, aspera in loca, 
undique vallati maestitia nec omnino de sospitate paterna
fidentes, metati sumus. Erat enim vigilia passionis
beatorum Petri et Pauli apostolorum. Cumque iam
atra nox inruerit, ille inter ignes febrium me arcessivit
ac curis mens dedita de nocturna vigilia sciscitavit.
Cumque ego dicerem omnia iam esse disposita, ille

-------------------------------------------------------------

ait: 'Tu meum ante stratum tota per noctis meta,
quousque diei prorumpat crepusculum, excuba'. Cum
ergo excubassem, quousque intempesta nox ruerit,
tantus me sopor oppressit, ut sursum caput attollere
non valerem, omnesque qui erga tentorium sarcinas
vel aequos excubabant, simile sunt oppressi sopore.
Cumque ergo cuncta silentia operissent, beatus 
apostolorum princeps Petrus advenit ac super stratum
aegri patris adstetit: 'Surge', inquid, 'et sospes tuos ad
sodales perge'. Cumque ille inquireret, quis esset, ille
ait: 'Petrus; mea hodie clara in toto orbe celebrantur
sollemnia'. Cumque haec dixisset, abiit. Ille timore
perculsus, anxio et trepido corde me sciscitare curat,
quid rei causa inesset. Putabat enim me et audisse
vocem et aspectum vidisse. Cumque ego aierem, me
nihil vidisse vel audisse: 'Non cernis', inquit, 'fulvam
lucem, quo Petrus apostolus pergit?' Cumque ego
aierem, me nequaquam videre, silere coepit. Cumque
ego cognovissem, quid rei causa gestiret, vix tandem
precibus obtinere merui, ut mihi rei panderet veritatem;
quod ille omnino siluisset, si me et audisse et vidisse
non putasset.
Cum quodam in tempore, expleto psallendi 
officio, uua cum fratribus secunda diei hora de ecclesia
beati Petri egrederetur, obvium habuit hominem 
Viaturinum nomen, daemonis rabiae plenum. Quem
intuens, caelos inspexit conditorique postolavit, ut sui
voti favens adesset sauciumque daemonis peste suis 
consulendo precibus curaret. Deinde imperavit, ut vis

-------------------------------------------------------------

rapida daemonis ab homine exiret nec prorsus 
presumeret Dei imaginem maculare. Miserabiliter 
discerpendo iniqua pestis fugit ab homine, protinusque
salus secuta est, sospisque ab ecclesia una cum fratribus
egressus atque incolomis permanens, gratias creatori
rependit, qui sic famolo suo cito favendo eiusque 
orationibus obtemperando suo cruciatui subvenit.
Deinde, interposito temporum circulo, alius saeva
daemonis peste infantulus oppressus nomen Domnicus,
filius cuiusdam nomen Urbani, ad eum curandi gratia
properavit. Quem diu increpans curavit et seva peste
exire ab hominem fecit.
Deinde alia virtus subsecuta. Quidam leprosus
valida lepra perfusus nec prorsus sospitatem 
recipiendam a medicis fiduciam gerens, ad venerabilem
virum Bertulfum venit, suisque orationibus ut opem
misericordiae mereretur, postulavit. Quem cum vir
fiducia plenus aspexisset, gravissimae ultionis hominem
subiacere, suspiravit imperatque, ut secum, quoadusque
sospis .redderetur, maneret. Dedit operam, ut mens
virtutum conscia caelos penetrans ad suas preces rerum
conditorem excitaret. Peractoque biduano ieiunio, oleum
supra membra ulceribus plena effudit, moxque didicere
membra post viscerum putredinem sanitatem recipere et
ad pristinum decorem denuo reverti, et ita sanus eger
effectus, ut nec vestigium leprae in eius corpore 
appareret. Sicque creator omnium suis famulis favendo
subvenit, ut uberius vigore virtutum roborati, calcando

-------------------------------------------------------------

perfuncturia caelestia semper studeant adimplere 
preconia.

        

          24.
De ultione monachi ab Arrianis.
Plerumque etenim monachorum experti sumus 
virtutes flagrare, et ideo ratum ducimus, ut ex his aliqua
interseramus. Cum quodam tempore Blidulfus 
presbiter, cuius superius fecimus mentionem, a beato
Atala ad Ticinum urbem directus fuisset ibique 
pervenisset, viaque mediae civitatis ambulans, obvium
habuit Ariowaldum ducem Langobardorum, genere
hominem nobilissimum, generum Agilulfi, cognatum
Adalwaldi, sectae Arrianae credulum, qui post 
Adalwaldi obitum regnum Langobardorum regendum suscepit.
His ergo cum Blidulfum vidisset, ait: 'E Columbani
monachis iste est, qui nobis salutantibus denegat apta
respondere'. Cumque iam haut procul abesset, deridens
salutem premisit. Ad haec Blidulfus: 'Salutem', 
inquid, 'optabam tuam, si tu non tuis seductoribus et
veritate alienis faveris doctrinis, quos et sacerdotes
adhuc vocatis, mendacio sibi adlatum nomen; porro
melius esse ineffabilem Trinitatem una deitate 
confiteri, non tres potestates, sed tres personas, nec unam

-------------------------------------------------------------

trium nominum personam, sed tres in veritate Patris et
Filii et Spiritus sancti personas, una potestate, 
voluntate, essentia'. Haec paulisper audiens, progressus
deinde ait, cur se non habere huius crudelitatis
ministros, qui, obruente noctis caligine, redeuntem 
sollicitarent et fustibus vel sudibus conlisum morti hunc
monachum traderent. Tunc unus vesanior ceteris ait,
ad hoc se patrandum paratum esse, si iubeat. Ille
vero: 'Si haec', inquid, 'feceris, muneribus te subsequenti
diae ditem'. Progressus ergo socium sibi sceleris alium
similem sui iungit viamque, atris obruentibus tenebris,
custodit. Commeans ergo per eandem viam monachus
et presbiter et a cęna qua a quodam christiano 
invitatus fuerat regressus, inoppinato in satellitisincedit,
percussusque cerebro ac omni conpage corporis conlisus,
inmanes fustium ictibus ac sudibus pulsatus interiit,
nullo e populo sentiente, – erat enim abditum
locum, – sed nec dare vocem quiverat, anticipatus
loetalibus ictis. Diu ergo exanimem, ut putabant,
cadaver cedentes abeunt, auctori sceleris patratum
facinus nuntiant. Cumque his ad cuius domum 
metabatur morare presbiterum et monachum cerneret,
eventum rei nesciens, – erat enim et ipse presbiter
Iustus nomine, – veritus, ne in Arrianis inruisset,
arrepto baculo, e parte dirigit iter repperitque 
iacentem; acsi somno depressum suscitare conatur. Ille

-------------------------------------------------------------

vero velut ab stratu incolomis surgit, vix plagarum
vestigiis parentibus; pariter ad metatum pergunt. 
Conquirenti, quid hoc fuisset, respondit, nihil mibi 
umquam suavius accessisse, nec somnum dulciorem 
habuisse testat. Interrogat, si dolor aliquod membrorum
attingat; nequaquam se plus sospitem fuisse et nescire
sibi aliquid adversi evenisse respondit. Peractis ergo
necessariis, ad monasterium repetat. His ergo, qui
se spontaneum ad hoc patrandum opus indiderat, mox
post discessum ab Ticino monachi daemone corripitur
et diversis poenarum incendiis flagellatur 
commissumque facinus exitiabiliter confitetur. Omnibus populis
clamat, quicumque talia Ebobiensibus monachis, quae
ipse patraverat, committat, simili ultione subiaceat, et
qui Arrianorum persuasionibus adquiescat, tales iras
iusti iudicis sentiat. Quod facinus videns miser 
Ariowaldus divinitus manifestatum, confusus et metuens,
ne sibi aliquid simile eveniat, ipsum quem vis horrida
torquebat cum socios ad beatum Atalam dirigit 
precaturque pro se, ut commissum malum ignoscat; se
multo famulatu paratum esse, si eius dona vellint 
recipere. Videns beatus Atala membri sui iniurias 
divinitus vindicatas, rogat, ut cuncti pro pestiferum
orent, utque vis adversae potestatis misero ab 
homine pellatur; nam munera impii hac heretici hominis
numquam in perpetuum suscipere respondit. Cunctorum
ergo orationem Dominus ad tempus pepercit; redditus

-------------------------------------------------------------

sanitati, statim homo sospis rediit, sed vitae lucra non
diu potitus. Cumque metatu suo resederet et ab aliis
increparetur, quur hoc fecisset, insultantis voce dicit
se hoc sponte fecisse; quid exinde vellint? Mox
correptus igne febrium et inter poenas incendii 
clamitans, vitae privatus est. Quem nequaquam iuxta 
aliorum sepulchra sepelire ausi sunt, sed procul ab 
omnibus in quodam conspicuo loco, quo praetereuntes 
dicerent: 'Hic ille miser tumulatus iacet, qui Ebobiensi
monacho sua lascivia crudelitatem administravit'.

        

          25.
De monacho Meroveo et ultione eius et
obitu Agibodi monachi ac Theudoaldi et 
Baudachario et Leubardo.
Eodem itaque in tempore alius monachus Meroveus
nomine a beato Atala ad Dertonam urbem directus
pervenit ac ob conditionem quam venerat longius ab
urbe progressus ad quendam villam super Hiram
fluvium accessit, in qua fanum, arboribus intersitis,
progrediens vidit, allatoque igni subposuit ac ex lignis
congeriem in modum pyrae coacervavit. Quod fani
cultores cernentes, Meroveum adprehendunt diuque
fustibus caesum conlesumque ictibus in Hiram fluvium
dimergere conantur; sed monachum unda non audebat
recipere, quamquam ille prorsus tali pro causa mori
paratus esset. Cumque cernerent non posse dimergi,
quem Domini miseratio custodiret, fuit inter eos inane
consilium. Prosternunt super undas Meroveum 

-------------------------------------------------------------

materiaque desuper coacervant, ut inmane 'pondus undis 
submittat. Cumque scelus satisfactum crederent, relicto,
ut rebantur, cadavere, ad metatus remeant. His
abeuntibus, Meroveus nihil molestiae sentiens, incolomis
a fluvio surgit, disruptisque nexibus, sospis Dertonam
ingreditur ac post ad monasterium remeans pervenit.
Moxque divina ultio, progredientem Meroveum, satellites
perculit. Nam omnes qui in eo fuerunt consortio ad
hoc opus patrandum diversis sunt plagis adflicti; alios
caecitas, alios ignis urens, alios contractio poplitum,
alios omnium membrorum debilitas, diversi diversa 
perceperunt tormenta. Sed postquam conpererunt, 
Meroveum sospitem Ebobium remeasse, quidam eorum aegri
adducti pervenerunt. Sed perpauci ex eis per 
paenitentiae medicamenta evaserunt; reliqui omnes in 
eadem ultione mortui sunt. Mirificum munus famulis suis
rerum largitur repertor, dum post damna carnis et
corporis inrogatas iniurias et in praesenti vita per
amminiculum roborat et in futuro post certamina 
coronando glorificat, quos hic praesertim ob suum nomen
suscipere iniuriam sponte perspicit.
Aliorum etenim monachorum in supradictu 
Ebobiense coenubio felicem vitam felicioremque exitum
vidimus peregisse, qui diversa per exhortatione 
superstitum exeuntes de hac luce exempla reliquerunt. Ex
quibus aliqua ponenda sunt, ut viventibus eorumque
vitam imitantibus adhortatio crescat. Nam quodam in
tempore, cum quidam monachus Agibodus nomine, cuius
etiam superius fecimus mentionem, qui tempore beati

-------------------------------------------------------------

Atalae molinum monasterii gubernabat, in extremis 
anxietatibus positus, sui exitus expectabat horam, cumque
iam fratrum caterva adstaret, que exeunte de mundo
animae suppremos rependeret honores, atque ex more
ad psallendi officio se praepararent, elapsa e corpore
anima, vidit aeternam lucem sibi paratam solemque
rutilo fulgore micantem. Cumque cerneret aieretque,
se numquam talem solem vidisse, vel quae ei claritas
adsimilari possit, unus ex celicolis ad eum accessit,
sciscitatusque, quid adtonitus intueret, respondit solis
fulgorem mirare nec se umquam similem vidisse. Ille
ait: 'Noveris te hac die ad nos venire huiusque lucis
fulvae habitatorem esse, et septies super hunc solem
iustorum choris insertus splendere. Reversus vale die
fratrum tuorum coetum et sic deinceps redies ad nos'.
Reversaque anima in corpore, vale ultimum omnibus
dicit. Cumque unus ex adstantibus interrogaret, quo
diu ancipite exitu moravisset, rei causam exponit,
quid viderit, et quantam sibi claritatem promissam
esse, edisserit, et quod eadem hora iturus sit, denuntiat:
tantum viaticum capere et valedicere fratribus regressus.
Cumque sacrum corpus Domini sumpsisset omnibusque
dedisset osculum, postulat, ut caritatis officium 
corpori dependant. Prosecutaqueo est mox finis 
promissionem, felicemque exitum habens, solum desiderium
viventibus reliquid. Hoc tantummodo remunerator
sanctorum posteris relinquere voluit ad exemplum, ut
qui eius coronam ante exitum promissam cognovissent,
eius puritatis et religionis in omnibus imitatores essent.
Fuerat enim his a pueritia sub regularis disciplinae
norma eruditus, sub beato Columbano e saeculo 
conversus, simplex et omni bonitate inter fratres habitus,
oboedientia et religione pollens, malitia omnino iuxta

-------------------------------------------------------------

euangelium parvulus extitit. Quid namque fuerit, quod
clementissimus rerum creator exeunti de mundo 
monstrare voluit, qualis post futurus esset, nisi quia hi
qui simile simplicitate vivunt et oboedientiae ac 
mortificatione voluntariae subiciuntur, similem 
remunerationem expectent claritatemque aeterni luminis 
potiantur?
Aliumque similem oboedientia et pietate atque
mansuetudine Theudoaldum nomine vidimus feliciter
de praesenti vita segregari et cum omni laetitia et
exultatione ad aeterna gaudia properare. Nam cum
laetus suo iaceret in stratu, rogat, ut omnes veniant,
omnibusque suppremum vale dicit: se eadem hora de
corpore egressurum; sed qualiter suum viderit exitum,
nobis nequaquam indicare voluit. Cumque iam omnebus
vale dixisset, viaticum poposcit; quo sumpto, antiphonam
ipse inposuit, dicens: Ibunt sancti de virtute in virtutem;

          videbitur Deus deorum in Syon. Inpletam ergo 
antiphonae melodiam, laetus et omni amoenitate repletus
animam datori reddidit, ut nobis qui adstabamus aperte
daretur intellegi, eum de visa gloria et promissa 
praemii laetitia esse repletum.
Alius monachus sub abbate Bertulfo nomine 
Baudacharius, cum tempore vindemiae ordinatus, ut
vineam custodiret, ne avium bestiarumve incursus 
damnum inferret, evenit, ut XXX fratres ad eandem 
muniendam venirent vineam. Ille caritate plenus postulat,
ut ibi post laborem fessa membra reficiant, nec aliud
quicquam habens quam modicum panis, quam ad suos
usus detulerat. Quem cum praepositus increparet, nec
hoc intento haberit, quia panis parare nequiret, ille

-------------------------------------------------------------

ait: 'Large dapes mecum sunt, e quibus tantos et
pluriores satiare possunt'. Cumque praepositus 
inquirerit, quae essent, alitem, inquit, sibi a Domino datam,
quam a nando anatem vulgo vocant. Ille inquid:
'Ut postulasti, prebe cibos fratrum'. Dedit operam,
divisit per XXX: ita omnes satiati, ut vix ullo 
umquam se dicerent fuisse tempore cibo repletos; auxit
fides quod non habuerant in supplimento dapes.
Alius rursum monachus nomine Leubardus, cum
ad vineae custodiam alio tempore depotatus fuisset,
invenit vulpiculam uvas vorantem; quam comminando
corripuit, ac ne amplius adtingerit, imperando prohibuit.
Cumque ille abisset, adsueta furtivis vivere fera 
advenit cibis, cumque gustasset, prohibitos in ora cibos
gerens, spiravit. Moxque Leubardus de studio vineam
circumiens, repperit vulpem mortuam, in ore prohibitos
tenentem cibos.
Aliaque vice hisdem Leubardus cum Meroveo,
cuius superius fecimus mentionem, septa vineae ex 
abbatis imperium densabant atque muniebant. Evenit,
ut secure arborem succiderint et de ramorum 
coniectura septa densarent. Cumque iam columnam ramis
nudassent, fuit consilii, ut terrae prostrati Dominum
postularent, ut ipse augerit fortitudinem, qualiter 
columnam arboris integram ad sepem vehirent. Cumque

-------------------------------------------------------------

surrexissent ab oratione, cum invocatione nominis sacri
Dei omnipotentis arborem arripiunt ac in locum 
destinatum ferre conantur. Et quem vix multi in locum
trahere nequiverant, duo armati homines fide leve
moto portabant. Quem postea multi simul positi fratres
movendum temptabant, ac cum levare nequirent, tum
demum virtutem omnipotentis agnoscebant; quamque
virtutem, dum advenirent, simul ambo, nec quicquam
sibi sed alius alteri depotando, abdite aliis 
patefaciebant.
Sed fortasse nos quispiam reprehendendo nosque
rodendo talia inserere diiudicat atque condemnat.
Nos tamen, quae ad divinam gloriam pertinent, silere
non novimus. Ille sibi diiudicet, utrum haec conditoris
dona aut sint a se recipienda, qui talia abnuit, an
abicienda, qui huius fidei patratas virtutes non credit.

        



