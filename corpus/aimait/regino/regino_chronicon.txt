INCIPIT PRAEFATIO OPERIS SUBSEQUENTIS.
Excellentissimi ingenii, et totius philosophiae studiis multipliciter insignito 
domno ADALBERONI episcopo REGINO, quamvis omnium Christicolarum
------------------------------------------------------------
extremus, vestrae tamen sublimitati in omnibus devotissimus, fidelia mandat 
orationum obsequia.
Chronicam quam de nostris et antecessorum
-----------------------------------------------------------
nostrorum temporibus litteris comprehendi, vestrae singulari prudentiae 
examinandam transmisi, ut vestro perspicaci judicio aut approbetur, aut 
condemnetur. Quam in duobus libellis distinxi, exordium capiens a primo 
incarnationis Dominicae anno, et consummans coeptum opus usque in praesentem 
annum, qui computatur a praefata incarnatione Domini nongentesimus octavus. 
Indignum etenim mihi visum est, ut cum Hebraeorum, Graecorum et Romanorum, 
aliarumque gentium historiographi res in diebus suis gesta scriptis usque 
ad nostram notitiam transmiserint, de nostris, quanquam longe inferioribus, 
temporibus ita perpetuum silentium sit, ut quasi in diebus nostris aut 
hominum actio cessaverit, aut fortassis nil dignum quod memoriae
-----------------------------------------------------------
fuerit commendandum egerint, aut si res dignae memoratu gestae sunt, nullus 
ad haec litteris mandanda
-----------------------------------------------------------
idoneus inventus fuerit, notariis per incuriam otio torpentibus. Hac itaque 
de causa non passus sum tempora patrum nostrorum et nostra per omnia intacta 
praeterire, sed ex multis pauca notare curavi, et ubi ad praesentia tempora 
ventum est, stylo temperavi propter quorumdam offensam qui adhuc sunt superstites, 
latius haec posteris exsequenda relinquens. Accipite ergo hoc parvum munusculum 
ea benignitate qua devotione missum est a mea parvitate. In calce autem 
obsecro lectorem, ut si illi haec dicta nostra qualiacunque sint, placuerint, 
et ea sibi describi voluerit, hanc praefatiunculam nullatenus omittat [quin 
eam in prima fronte libelli adnotari faciat]. Gloriam celsitudinis vestrae 
multorum utilitatibus profuturam superna
-----------------------------------------------------------
providentia diu incolumem conservare dignetur.
EXPLICIT PRAEFATIO.



        INCIPIT LIBELLUS DE TEMPORIBUS DOMINICAE INCARNATIONIS.


------------------------------------------------------------


-----------------------------------------------------------
Anno imperii Octaviani Caesaris quadragesimo secundo Jesus Christus, Filius 
Dei, natus est. Eadem nocte ab angelis evangelizatur, a pastoribus visitatur, 
octava die circumciditur, tertio decimo die, stella duce, a magis adoratur, 
et mysticis muneribus praedicatur. Quadragesimo die in templum cum oblatione 
a parentibus inducitur, a Symeone suscipitur, ab Anna agnoscitur, post 
haec in Aegyptum deportatur, ubi manet usque ad obitum Herodis.
Anno Dominicae incarnationis secundo Herodes mittens in Bethleem et in 
omnibus finibus ejus, pueros innocentes jugulare praecepit. Deinde in domesticos 
arma convertens, multos perimit, dilectam sibi conjugem Mariamnem interfecit, 
filios
-----------------------------------------------------------
quos ex ea susceperat Aristobulum et Alexandrum in Samaria strangulari 
jubet, novissime Antipatrem ex Doside natum, incentorem et insimulatorem 
omnium malorum, gladio percutit. Post haec miserabili morte perit, anno 
Dominicae incarnationis sexto, regni vero sui 36.
Anno Dominicae incarnationis 7 Archelaus filius Herodis in Judaea regnat. 
Dominus Jesus ex Aegypto reducitur, et propter metum praedicti regis in 
Nazareth civitatem Galilaeae divertit, ibique usque ad tempora baptismi 
inhabitavit.

-----------------------------------------------------------
Duodecimo suae aetatis anno Dominus Jesus Hierosolymam conscendit, ibique 
in templo in medio doctorum residens, a parentibus post triduum invenitur.
Anno Dominicae incarnat. 15. Archelaus a Judaeis apud Caesarem accusatus, 
in Viennam urbem Galliae exsilio relegatur. Regnum Judaeorum inter quatuor 
fratres ejus Herodem, Antipatrem, Lisanam et Philippum dividitur. Caesar 
Augustus postquam 56 annis et 6 mensibus Romanum rexit imperium, moritur.
Anno Dom. incarnat. 16 Tiberius regnare coepit, et regnavit annos 26.
Anno Dominicae incarnationis 27 Pilatus Judaeae procurator a Tiberio dirigitur.

-----------------------------------------------------------
Anno Dominicae incarnationis 30, Tiberii autem 15, Johannes circa regionem 
Jordanis baptismum poenitentiae in remissionem peccatorum praedicat, multosque 
baptizat; inter quos ipsum redemptorem mundi, qui omnium peccata abluit, 
aquis Jordanicis tinguit, post baptismum Dominus in desertum secedit, 40 
dies jejunat, post jejunium temptatore superato, in virtute spiritus Galilaeam 
ingreditur, apostolos vocat, regnum Dei evangelizat, multa signa et miracula 
facit.
Anno Dominicae incarnationis 32 Johannes baptista,
-----------------------------------------------------------
insidiante Herodiade, jussu regis Herodis, incarcere capite truncatur.
Anno Dominicae incarnationis 33 Tyberii vero 18. Dominus sua passione mundum 
redemit, 40. die post resurrectionem coelum ascendit, 58. Spiritum paraclitum 
misit. Matthias in loco Judae constituitur apostolus. Jacobus frater Domini 
Hierosolimorum episcopus constituitur. 7 diaconi ordinantur. Stephanus 
lapidatur.
Anno Dom. incarn. 34 secundum Latinos, qui a Januario annum incipiunt computare, 
Paulus cum pergeret Damascum, a Christo de coelo vocatus, secundum Hebraeos 
qui a Martio initium anni capiunt, eodem anno quo Dominus passus est 11 
mense, id est 8. Kalendas Febr.

-----------------------------------------------------------
Anno Dominicae incarnationis 39 Caius regnat annos 4, menses 10, dies 8, 
his ergo 10 mensibus si addamus 6 qui super fuerint 56 annis Octaviani, 
erunt menses 17, ex quibus quatuor detractis, annus integer remanet, qui 
hoc in loco inserendus videtur. Herodes Agrippa Judaeorum genti praeficitur.
Anno Dominicae incarnationis 43 Herodes tetrarcha cum Herodiade in Hispania 
moerore periit. Pilatus, qui in Dei passione mortis sententiam protulit, 
sua se manu peremit.
Anno Dominicae incarnationis 45 Claudius regnat annos 13, menses 7, dies 
28. Addamus itaque his 7 mensibus 4, qui supra remanserint, fiunt 11, et 
8 dies his 28 diebus, erunt 36, id est annus, et 6 dies,
-----------------------------------------------------------
qui hujus temporibus adnumerandus videtur.
Anno Dominicae incarnationis 47 Jacobus frater Johannis ab Herode decollatur, 
Petrus in carcerem mittitur. Idem Herodes ab angelo percutitur, Antiochiae 
Spiritus sanctus discipulos alloquitur: Segregate mihi Paulum et Barnabam. 
Agrippa filius Herodis in Judaea regnat, usque ad exterminium Judaeorum.
Anno Dominicae incarnationis 48, passionis vero 14, et Claudii 4, Paulus 
et Barnabas ascenderunt Hierosolymam. De hac ascensione sua Paulus ipse 
scribit ad Galatas: « Deinde post annos tredecim ascendi Hierosolymam cum 
Barnaba, assumpto et Tito, et contuli cum illis, id est cum apostolis, 
evangelium quod praedico in gentibus. » 13 itaque
-----------------------------------------------------------
anno passionis Dominicae juxta condictum Jacobi, Zephae et Johannis ad 
gentium magisterium et apostolatum Paulus profectus est, ubi numerus ipse 
quem posuit, recensendus est annorum. Scimus enim Petrum et Paulum apostolos 
post passionem Domni 38, id est ultimo Neronis anno passos fuisse, et beatum 
Petrum Romae viginti quinque annis episcopalem sedisse cathedram; 25 autem 
anni et 14 non 38, sed 39 faciunt. Sequitur ergo ut beatum Petrum eodem 
13 post Domini passionem anno, quo eum Hierosolymis alloquitur Paulus, 
id est quarto Claudii anno, Romam venisse credamus, simulque ni fallor 
hac supputatione Paulum eodem anno quo Dominus passus est, ad fidem venisse 
probatur.
-----------------------------------------------------------
Eodem anno fames gravissima facta est, cujus Lucas meminit, et Claudius 
Britanniam intravit.
Anno Dominicae incarnationis 53 Claudius Judaeos tumultuantes Roma expulit.
Anno Dominicae incarnationis 59 Nero regnat annos 13, menses 7, dies 28.
Anno Dominicae incarnationis 61 Festus procurator succedit Felici. Paulus 
vinctus Romam mittitur anno 2 Neronis.
Anno Dominicae incarnationis 63 Jacobus frater Domini a Judaeis lapidatur. 
Festo magistratus Judaeae successit Albinus, Albino Florus.
Anno Dominicae incarnationis 70 Vespasianus magister militiae cum exercitu 
in Judaeam mittitur.

-----------------------------------------------------------
Anno Dominicae incarnationis 72 Romae Petrus crucifigitur, Paulus decollatur. 
Sub Neroniana persecutione coronatur Romae Processus et Martinianus 47, 
qui baptizati sunt a beato Petro et in custodia Mamortini retrusi. Torpes, 
Marcellus, et Apuleius, Alexandriae Marcus evangelista passus est 8 anno 
Neronis. Mediolanis Nazarius et Celsus, apud Miceriam Aquileia Hermagoras 
episcopus, Fortunatus diaconus, Foelix cum Constantia.
Anno Dominicae incarnationis 73 Vespasianus regnat annos 9, menses undecim, 
dies 22; his 11 mensibus additi 7 Neronis, fiunt 18; et his 22 diebus illius 
28 fiunt 50 dies, id est annus, 7 menses et 20 dies, qui annus hoc in loco 
inseritur.
Anno Dominicae incarnationis 74 regnum Judaeae
-----------------------------------------------------------
a Tito subvertitur, templumque destruitur. Hujus temporibus Appollinaris 
espiscopus a beato Petro Ravenna directus coronatur.
Anno Dominicae incarnationis 83 Titus regnavit annos 2, menses 2.
Anno Dominicae incarnationis 85 Domitianus regnavit annos 15, menses 5; 
his 5 mensibus addamus 7 Vespasiani, completur annus qui hic inseritur. 
Hujus temporibus Johannes apostolus Romae in ferventis olei dolium mittitur, 
ante portam Latinam, et in Pathmos insulam relegatur. Ubi Apocalypsim scribit. 
Flavia Domitilla in Pontianam insulam exiliatur. Anacletus papa tertius 
post Petrum martyrio coronatur.
Anno Dominicae incarnationis 90 Nerva regnavit
-----------------------------------------------------------
annum unum, menses quatuor, dies octo. Johannes apostolus ab exilio revocatur, 
et apud Ephesum evangelium scribit. Hujus temporibus passi sunt Romae Eutices, 
Victorinus et Maro apud Amiterninam urbem, Victorinus episcopus frater 
Severini.
Anno Dominicae incarnationis 91 Trajanus regnavit annos 19, menses sex, 
dies 15; his 5 mensibus si addiderimus Titi secundus, Nervae 4 fit annus, 
qui hoc in loco aptatur; remanent dies 28 qui supra notati sunt.
Anno Dominicae incarnationis 101, Johannes apostolus Epheso requievit. 
Trajani temporibus martyrio coronantur Romae Clemens papa, Alexander quartus 
post Petrum papa, Quirinus, et filia
-----------------------------------------------------------
eius Balbina, Sulpitius et Servilianus, Domitilla et Seraphia virgines, 
Nereus et Achilleus, Ignatius Antiocenus episcopus; Hierosolymis Symeon 
episcopus filius Cleophe, in Ponto Focas episcopus.
Anno Dominicae incarnationis 111, Adrianus regnavit annos undecim. Hujus 
temporibus passi sunt Romae Sixtus papa, Getulius, Sabina, Seraphia virgo: 
apud Mesenam civitatem Apuliae Eleutherius episcopus cum Anthia matre. 
Apud Athenas Quadratus et Atristides clari habentur, Dionysius episcopus 
Ariopagita: apud Tiburnamurbem Italiae Symphorosa cum septem filiis.
Anno Dominicae incarnationis 123 Antoninus, cognomento Pius, cum filiis 
Aurelio et Lucio regnavit annos 22, menses tres. Justinus philosophus
-----------------------------------------------------------
claret. Suppio episcopo Hermes librum scribit, qui dicitur Pastoris.
Anno Dominicae incarnationis 125 Marcus Antoninus Verus cum fratre Lucio 
Aurelio Commodo annis 19, mense uno. Horum et supra dictorum temporibus 
coronati sunt Romae Anicetus papa, Victor papa, Simetrius presbyter, Felicitas 
cum 7 filiis, Julius et Antoninus, Eusebius et Pontianus, Peregrinus et 
Vincentius; apud Sebastem Armeniae minoris 40 martyres sub Agricolo judice. 
Apud Spoletum, Concordius. Apud Smyrnam, Polycarpus episcopus discipulus 
sancti Johannis. Item Germanicus et Pionius, apud Apamiam, Alexander et 
Gaius apud Cretam urbem, Cortinae, Philippus episcopus, apud Pergamum Asiae 
urbem, Carpus episcopus,
-----------------------------------------------------------
Papirius diaconus et Justinus philosophus, apud Lugdunum Galliae, Hireneus 
episcopus cum multis, Fotinus episcopus ejusdem urbis et Blandina cum aliis 
48, Epipodius et Alexander; in Syria Victor et Corona, Mediolanis Faustus, 
Cabillone Marcellus, item in territorio Cabillonensi, Castro Trenortio 
Valerianus, Alexandria Tholomeus et Lucius.
Anno Dominicae incarnationis 144 Lucius Antoninus Commodus, post mortem 
patris Antonini Veri regnavit annos 13. Hujus temporibus nonnulli passi 
sunt quos supra notavimus. Sed iccirco haec non per ordinem certis imperatorum 
temporibus exprimi potuimus, quia in quibusdam passionibus sanctorum supra 
nominatorum, imperatorum vocabula ita confuse posita sunt, ut cum dicat 
rem sub Antonino
-----------------------------------------------------------
gestam, ignoretur utrum sub Pio aut sub Commodo actum sit, et cum dicit 
sub Lucio, ambiguum sit, utrum sub Aurelio aut sub Commodo aut sub Antonino 
gestum sit. Ferunt tamen quod hujus temporibus Hireneus episcopus Lugdunensis 
passus sit.
Anno Dominicae incarnationis 157 Helius Pertinax regnat menses sex.
Anno Dominicae incarnationis 158 Severus Pertinax regnavit annos 17. Clemens 
Alexandrinae ecclesiae Pater et Pantenus philosophus clarescunt. Narcissus 
Hierosolymorum episcopus, Theophilus Caesariensis insignes habentur. Leonides 
pater Origenis coronatur apud Carthaginem, Perpetua et Felicitas bestiis 
deputantur.

-----------------------------------------------------------
Anno Dominicae incarnationis centesimo septuagesimo Antoninus cognomento 
Caracalla Severi filius, regnat annos septem.
Anno Dominicae incarnationis 171 Macrinus regnat annum unum.
Anno Dominicae incarnationis 172 Marcus Aurelius Antoninus regnavit annos 
4.
Anno Dominicae incarnationis 176 Aurelius Alexander annos tredecim regnavit. 
Origenes toto orbi clarus habetur. Hujus temporibus coronantur Romae Calistus 
papa, Urbanus papa, Caecilia virgo, Tiburtius et Valerianus, Calepodius 
presbyter, Asterius presbyter, Palmatius consul cum uxore et filiis, et 
Simplicius senator.
Anno Dominicae incarnationis 189 Maximinus regnat
-----------------------------------------------------------
annos 3. Hujus temporibus coronantur Romae Antheros papa, Potianus papa, 
Caesarea Palestinae Pamphilus et Maximus presbyteri.
Anno Dominicae incarnationis 192 Gordianus regnavit annos sex. Origenes 
in Caesarea Palestinae Theodorum, cognomento Gregorium. et Antenodorum 
fratres divina philosophia imbuit.
Anno Dominicae incarnationis 198 Philippus cum filio Philippo regnavit 
annos sex; hic primus omnium imperatorum christianus fuit.
Anno Dominicae incarnationis 204 Decius regnavit annum unum, menses tres. 
His mensibus adde Antonini Pii tres, Marci Antonini unum, Helii Pertinacis 
sex, fit annus, qui hoc in loco ponitur; remanet mensis 1 et dies viginti 
octo, supra notati. Hujus
-----------------------------------------------------------
temporibus martyrio coronantur Romae, Fabianus papa, Xistus papa, Laurentius, 
Felicissimus et Agapitus diaconi, Abdo et Sennes, Ipolitus et Concordia, 
Hiereneus et Habundus, Cornelius papa, Victoria virgo, Miniates, Antiochia 
Babillus episcopus; Apollonia civitate Leacus, Tirsus et Gallinecus; Hierosolyma 
Alexander episcopus; Nazanzo Trypho; in Aegypto, civitate quae dicitur 
Thinius, Phileas episcopus, et Philoronius tribunus cum aliis multis, in 
Sicilia, civitate Catanensium, Agatha virgo: in Perside, Polocronius Babiloniae 
et Ctesifontis episcopus, Egen Pamphiliae, Nestor episcopus in Corduba 
civitate, Parmenius presbyter cum sociis apud Circensem Coloniam, Marianus 
et Jacobus in Tyro; Anatholia et Audax apud Africam, Nemesianus et Felix, 
Rogantianus
-----------------------------------------------------------
presbyter et Felicissimus cum multis aliis; Antiochiae, Asclepiades episcopus; 
Alexandriae Agatho et Seraphion, Arsenius et Dioscorus cum sociis suis.
Anno Dominicae incarnationis 206 Gallus cum Volusiano filio regnavit annos 
duos, menses 4. Origenes doctor moritur et in Tyro sepelitur.
Anno Dominicae incarnationis 209 Valerius cum Galieno regnavit annos 15. 
Horum temporibus coronantur Romae Stephanus papa, Eugenia virgo, lovinus 
et Basileus, Lucius papa, Basilla, Rufina, et Secunda virgo, Tertulianus, 
Protus et Jacinctus, Xistus papa, Valerianus, Numesius, Symphronius et 
Olympius in Ispania urbe Terragonae; Verona Zenon episcopus,
-----------------------------------------------------------
et confessor Fructuosus episcopus, Augurius et Eulogius diaconi. Caesarea 
Palestinae Marinus et Artemius apud Africam civitatem, Tuburno Lucernariae, 
Maxia, Donatilla, et Secunda virgo. In territorio Cauallitano, vico Mitanensi, 
Privatus episcopus; Theodorus cognomento Gregorius Neo-Caesareae Ponti 
episcopus virtutum gloria claret.
Anno Dominicae incarnationis 224 Claudius annum unum, menses 9; his adde 
quatuor Volusiani, fit annus, qui hic adnumeratur, remanet mensis 1. Hujus 
temporibus passi sunt Romae Felix papa, Marius et Martha conjux ejus cum 
filiis, 47 milites, qui baptizati sunt a Dionysio papa. Cyrilla virgo, 
in Terracina Campaniae civitate, Felix presbyter, et Eusebius.
Anno Dominicae incarnationis 226 Aurelianus
-----------------------------------------------------------
regnavit annos 5, menses 6. Hujus temporibus passi sunt Romae Eutychianus 
papa, Theodora, Basilides, Tripos, et Mandalia, Linguiri sancti Gemini; 
Loonio Civitate Conon; Caesarea Cappadociae Mammes, apud Praenestinam urbem 
Agapitus; in civitate Salona Anastasius; apud Augustodunum Symphorianus; 
in territorio Vivariensi, loco qui dicitur Gentibus, Andeolus subdiaconus, 
Andochius presbyter, Thirsus diaconus, et Felix, in castro Divione Benignus 
presbyter.
Anno Dominicae incarnationis 232 Tacitus regnavit menses 6; adde 6 Aureliani, 
fit annus. Remanent 88 dies Floriani, his conjunge 28 dies, qui supra remanserunt, 
fiunt 108, id est menses 3 et 18 dies. Adde duos superfluos menses, faciunt 
menses 5,
-----------------------------------------------------------
dies 18. Anatholius Laodiceae Syriae episcopus clarus habetur.
Anno Dominicae incarnationis 233 Probus regnat annos 6, menses 4. His adde 
6 Taciti, et 5 suprascriptos, fit annus, remanent 3 menses.
Anno Dominicae incarnationis 240 Carus cum filiis Carino et Numeriano regnavit 
annos 2. Horum temporibus coronantur Romae Chrysanthus et Daria, Claudius 
et Hilaria uxor ejus, cum filiis Jasone et Mauro, et 70 milites.
Anno Dominicae incarnationis 242 Diocletianus cum Maximiano et Constantio, 
et post mortem Diocletiani, Maximianus cum Severo, Galerio et Maximiano 
annos 20. Horum temporibus martyrio coronantur Romae Gaius papa, Cyriacus 
diaconus, Largus et
-----------------------------------------------------------
Smaragdus, Apronianus, Papias et Maurus, Claudius et Propedigna cum filiis, 
Gabinius presbyter, Castulus Pancratius, Arthemius cum uxore et filia, 
Sebastianus, Marcus et Marcellianus, Marcellinus presbyter, Petrus exorcista, 
Tranquillinus, Nicostratus, Zoe uxor ejus, Primus et Felicianus, Claudius, 
Castorius Victorinus, Symphorianus, Basiliscus, Faustinus, Simplicius et 
Beatrix, Tiburtius filius Chromatii, Susanna virgo, Johannes, Crispus, 
Genesius, Felix et Adauctus, Lucia
-----------------------------------------------------------
et Geminianus, Sergius et Bacchus, Chrysogonus, Saturninus et Sisinnius, 
quatuor coronati, Theodorus, Pontianus, Praetextatus et Thraso; apud Spoletum 
Gregorius presbyter, Sabinus episcopus, Exsuperantius et Marcellus diaconi, 
apud insulas Parmarias Anastasia, Antiochiae Julianus et Basilissa. In 
Hispaniis, civitate Caesaraugusta, Vincentius diaconus. In Barcinona Eulalia 
virgo, Cucufas. Apud Gerundam Felix. In Cucumis Juliana virgo. Apud Tyrum 
Tyrannio, Silvanus, Peneleus, atque episcopi cum innumera multitudine. 
Apud Sirmium Sirenus. Nicomedia Petrus et Lucianus presbyter Antiocenus, 
Anthimus episcopus, Panthaleon, Johannes Adrianus, Dorotheus et Gorgonius, 
Eleutherius. Smyrnae, Hierenus episcopus. In Palestina
-----------------------------------------------------------
civitate Gaza Sylvanus, Mediolanis Victor. Apud Illyricum civitate Siscia 
Quirinus episcopus; apud Tharsum Bonifacius; apud Aquileiam Felix et Fortunatus; 
apud Ciliciam Vitus et Modestus cum Crescentia, Lucia virgo, in Britannia, 
Albanus, apud Massiliam Victor, apud Augustam Afra, in Rhetia provincia, 
Nicea Bithiniae Theodora cum filiis; in Hispaniis, civitate Compluto, Justinus 
et Pastor fratres; in Sicilia civitate Catenum Euplius diaconus; apud urbem 
Italiae Pergamis Alexander, in civitate Calcidona Euphemia. In Neapoli 
Campaniae Januarius episcopus, Beneventanus, Sosius diaconi; Mesenate civitate 
Faustus et Desyderius. In Palestina Peleus et Nilus episcopi; in Cyzico 
Fausta et Evilasius, Agauno, Mauricius cum sociis; Antiochiae Cyprianus
-----------------------------------------------------------
episcopus cum Justina; apud Aegeam civitatem, Cosmas et Damianus; in Galliis, 
castro Solodoro, quod est super Arolam fluvium, Victor; apud Coloniam Agrippinam 
Gereon cum sociis; apud Tarsum Taracus, Probus et Andronicus; in Venusia 
civitate Apuliae, Felix episcopus, Audax et Januarius presbyteri; Suessionis 
civitate Crispinus et Crispinianus; apud Sidonem Cenobius presbyter; in 
territorio Aganensi Tiberius, Modestus et Florentina; in Scithia metropoli 
Frigia Salaria Mennas; Antiochia Romanus, Alexandria Petrus episcopus; 
in Affrica civitate Colonia virgo. In Tuscia Barbara virgo. In Hispanis 
Leocadia; Emerita civitate Eulalia et Julia virgines.
[Anno Dominicae incarnationis 243. Hujus Constantii
-----------------------------------------------------------
temporibus, pace ecclesiis reddita, episcopi privatis sedibus restituuntur, 
et alia plura christianae religioni profutura ceduntur. Inter quae etiam 
coenobium servorum Dei Treveri inchoatur, cui praescripti principis assensu, 
inter contiguos urbi muros, Johannes abbas, mirae sanctitatis vir, initia 
dedit. Cujus coenobii beatus Augustinus in libro Confessionum mentionem 
fecit].
Anno Dominicae incarnationis 263 Constantinus,
-----------------------------------------------------------
Constantii ex concubina Helena filius, regnat annos triginta menses decem; 
his adde tres menses qui supra remanserunt fit annus, remanet unus mensis. 
Silvester papa clarus habetur, cujus industria synodus praeclarissima toto 
orbe terrarum 318 Patrum apud Niceam urbem celebratur. Crux Domini nostri 
Jesu Christi a Juda invenitur. Sed ut in gestis pontificum Romanorum legimus, 
sub Constantio patre Constantini, et Eusebio pontifice Romano, eadem crux 
Domini inventa est. Nam ibi ita legitur: sub hujus temporibus, id est Eusebii, 
inventa est crux Christi, 5 Nonas Maii, et baptizatus est Judas, qui et 
Quiriacus.
Anno Dominicae incarnationis 295 Constantius cum Constantino et Constante 
fratribus, annos 27,
-----------------------------------------------------------
menses 5, dies 13. Horum temporibus Maximinus Trevirorum episcopus clarus 
habetur, Jacobus Nisibus episcopus agnoscitur, Antonius monachus in eremo 
moritur, Hilarius Pictavensis episcopus, ab exilio revocatur. Julius papa 
in exilium mittitur; Liberius papa exilio deportatur, revocatus haereticis 
favet. Felix papa deponitur, et ab haereticis interficitur. Eusebius presbyter 
propter fidem catholicam in quodam cubiculum includitur, ibique post 7 
menses moritur. Dionysius episcopus Mediolanensis apud Cappadociam exilio 
damnatur. Paulus Constantinopolitanus episcopus ab Arianis strangulatur. 
Paulinus episcopus Trevirorum, successor sancti Maximini episcopi, ob catholicam 
fidem a Constantio relegatur exilio, et usque ad mortem etiam ultra
-----------------------------------------------------------
christianum nomen mutando, exilio fatigatur. Ad ultimum apud Frigiam defunctus 
est, inde Treveris reportatur.
Anno Dominicae incarnationis 310 Julius regnavit annos duos, menses octo. 
His adde 6 qui remanserunt, fit annus, supersunt 2 menses et 18 dies. Hujus 
temporibus coronantur Romae Priscus presbyter, Priscillianus clericus, 
Benedicta foemina, Pigmus  presbyter, Gordianus, Demetria virgo; 
Johannes presbyter, item Johannes et Paulus, Faustus et Dafrosa; in Hostia 
Hilarianus Jerosolimorum episcopus, Quiriacus et Judas, Alexandriae Gallicanus, 
Vercellis Eusebius episcopus, Arecia civitate Donatus episcopus, Anthiochia 
Theodoricus presbyter.

-----------------------------------------------------------
Anno Dominicae incarnationis 314 Jovinianus regnat menses 8. Hisdem princeps 
officiosis litteris Athanasium episcopum requirit.
Anno Dominicae incarnationis 315 Valentinianus cum fratre Valente regnavit 
annos 11, Romae Damasus papa clarus habetur, Mediolani Ambrosius episcopus 
insignis habetur. Hilarius episcopus Pictavis moritur, Athanasius Alexandria 
vita decedit.
Anno Dominicae incarnationis 327 Valens cum Gratiano et Valentiniano Valentiniani 
fratris sui
-----------------------------------------------------------
filiis regnat annos 4. Hunni Gothos propriis sedibus pellunt. Gothi Thraciam 
depopulantur.
Anno Dominicae incarnationis 332 Gratianus cum fratre Valentiniano regnavit 
annos 6. Theodosius a Gratiano imperator creatur. Synodus 150 Patrum congregatur 
urbe Augusta sub Damaso papa. Theodosius Arcadium filium consortem imperii 
facit. Maximus in Britanniam imperator creatur, in Galliam apud Lugdunum 
Gratianum Augustum interfecit, fratrem ejus Valentinianum Italia expulit. 
Martinus Turonorum episcopus virtutum gloria fulget. Hieronymus sacrae 
scripturae interpres in Bethleem insignis habetur.
Anno Dominicae incarnationis 339 Theodosius, qui Gratiano vivente 5 annos 
jam orientem regebat,
-----------------------------------------------------------
post ejus mortem regnavit annos undecim, Maximum tyrannum quarto ab Aquileia 
lapide interfecit. Siricus papa Romanam regit ecclesiam. Hieronymus librum 
de illustribus Viris scribit. Apud Aegyptum Johannes heremita celebratur, 
qui Theodosio de tyrannis victoriam praedixit.
Anno Dominicae incarnationis 350 Archadius filius Theodosii cum fratre 
Honorio regnavit annos 15. Gothi Italiam, Wandali atque Alani Gallias aggrediuntur. 
Corpora Abacuc et Micheae prophetarum revelantur. Innocentius papa Romanam 
rexit ecclesiam. Sanctus Martinus episcopus ad coelestia transit. Severinus 
episcopus Coloniae Agrippinae clarus habetur. Augustinus episcopus eximius 
doctor in Ipponensi ecclesia divinam philosophiam
-----------------------------------------------------------
dogmatizat. Pelagius Britto gratiam Dei impugnat.
Anno Dominicae incarnationis 364 Honorius cum Theodosio minore fratris 
sui filio regnavit annos 15. Alaricus rex Gothorum Romam invadit anno 7 
Honorii. Corpora sanctorum Stephani protomartyris, Gamalielis et Nichodemi, 
Luciano presbytero revelantur. Bonifacius papa, et Celestinus Romanam regunt 
ecclesiam. Hieronymus presbyter obiit 12 Honorii anno, aetatis autem suae 
97; libros suos per 50 annos confecit.
Anno Dominicae incarnationis 370 Theodosius minor, Archadii filius, regnavit 
annos 26. Valentinianus junior, Constantii filius, Ravennae imperator ordinatur. 
Gens Wandalorum, Alanorum et Gothorum
-----------------------------------------------------------
Africam devastat. Augustinus episcopus inter ipsas obsidionum angustias 
migravit ad Dominum. Wandali capta Carthagine, in Siciliam transeunt. Xistus 
Romanam regit ecclesiam; hujus temporibus Leo magnus apostolicam obtinuit 
cathedram, ad quem, et ad Pulceriam Augustam, multa super Eutecetis errorem 
scribit Flavianus Constantinopolitanus episcopus, et Euticem dampnat.
Anno Dominicae incarnationis 397 Marcianus et Valentinianus regnaverunt 
annos 7. Joannes baptisti
-----------------------------------------------------------
duobus monachis caput suum manifestat. Germanus episcopus Autisiodorensis, 
et Lupus Trecassensis episcopus, in Britanniam diriguntur. Post haec Germanus 
apud Ravennam moritur. [Severus episcopus Treveris, Policronius Virduni, 
Albinus Catalaunensis discipuli sancti Lupi clari habentur. Aurelianis 
Timavus episcopus claret. 6.] Leo episcopus Marciano multa fidei dogmata 
scribit. Anatolius episcopus Constantinopolitanus Euticetis errorem dampnat, 
et a Leone papa arguitur, quod contra Nicenum concilium, Antiocenam et 
Alexandrinam ecclesias, sibi subdere voluisset. Aetius patricius a Valentiniano 
occiditur apud Arelatum. Hilarius episcopus doctissimus atque praeclarissimus 
vir, qui Vitam sancti Honorati praedecessoris sui composuit, moritur.

-----------------------------------------------------------
Anno Dominicae incarnationis 405 Leo regnat annos septemdecim, huic Leoni 
Leo papa plurima scribit. Theodorus episcopus civitatis Syriae, historiam 
ecclesiasticam a fine librorum Eusebii scribit. Hilarius papa Romanam ecclesiam 
gubernat. Victorinus, jubente papa Hilario, revolutionem magni anni describit.
Anno Dominicae incarnationis 414 Zenon regnavit annos 17. Odoacer rex Gothorum 
Romam obtinuit. Theodericus, cognomento Walager, utramque Macedoniam depopulatur. 
Honoricus rex Wandalorum Arrianus, in Africa plusquam 334 episcopis fugatis, 
ecclesias eorum clausit, et plebes variis suppliciis affecit. Felix papa 
dampnavit Achatium
-----------------------------------------------------------
Constantinopolitanum episcopum et Petrum Alexandrinum. Gelasius vir prudens, 
Felici papae in pontificatu succedit. Hic etiam damnavit Achacium et Petrum. 
Post hunc Anastasius praesul efficitur, qui voluit occulte revocare Acatium, 
sed non potuit, qui etiam nutu divino percussus est.
Anno Dominicae incarnationis 421 Anastasius regnavit annos 29. Transamundus 
rex Wandalorum 220 episcopos exilio Sardiniam misit. Hujus et Zenonis temporibus 
sub Wandalica persecutione martyrio coronantur, apud Africam Eugenius Carthaginensis 
episcopus, et cum eo plusquam 500, item Liberatus abba, Bonifacius diaconus, 
Servius et Rusticus subdiaconi, Rogatus et Septimus monachi, et Maximus 
puer, primo igne injecti, post remorum
-----------------------------------------------------------
vectibus enecati sunt. Item Marcianus et Satyrianus, et Maxima virgo, et 
cum eis 370 crudeliter perempti sunt. Item Papias et Mansuetus. Vulteius, 
Valerianus, Urbanus et Crescens, Felix et Hortolanus episcopi, in confessione 
cursum vitae consummaverunt. Item Dativa, Dionisia et Emelianus medicus 
cum multis aliis, Valerianus episcopus. Symmachus papa ecclesiam Romanam 
gubernat, pecuniam et vestes per Africam et Sardiniam episcopis in exilio 
missis ministrat. Post hunc Hormisda papa constituitur. Clodoveus rex Francorum, 
qui in Gallias regnat 30 annos, Syagrium patricium interficit. Cumbadum
-----------------------------------------------------------
regem de Burgundia expulit. Alamannos tributarios facit. Anno 12 regni 
sui, a sancto Remigio, Remorum episcopo, una cum Francis baptizatur. [Atrebatis 
Vedastus episcopus ordinatur, 6.] Mamercus episcopus Viennensis ecclesiae 
triduanas letanias instituit ante ascensionem Domini. Clodoveus cum Alarico, 
rege Gothorum, in Aquitaniam juxta Pictavis confligit, eumque regno et 
vita privat. Amalricus filius Alarici in Hispaniam regnum paternum obtinuit. 
Anastasius imperator Clodoveo dona regia mittit. Clodoveus Reginarium propinquum 
atque consortem regni interficit. A transitu sancti Martini usque ad mortem 
Clodovei sunt anni 112. Quatuor filii ejus Theodoricus, Clodomerus, Childebertus, 
et Clotharius regnum patris inter se diviserunt. Anastasius
-----------------------------------------------------------
imperator fulmine perit.
Anno Dominicae incarnationis 450 Justinus senior regnavit annos 8. Joannes 
papa, a Theodorico rege Gothorum Ravennam propter fidem catholicam in custodia 
mittitur, ibique moritur. Idem tyrannus Symmachum patricium interficit. 
Boetium in liberalibus disciplinis nulli secundum, in carcerem trudit, 
in quo cum ipsa philosophia miris disputationum argumentis conqueritur. 
Praefatus Theodericus subita morte perit. Athalaricus in regnum succedit. 
Benedictus pater, et primus in loco qui Sublacus dicitur, et postea in 
castro Cassino, vir magnae virtutis apostolicis virtutibus effulsit. Felix 
et Bonifacius Romanam regunt ecclesiam. Sigismundus, rex Burgundionum, 
monasterium sanctorum Agaunensium aedificat.
-----------------------------------------------------------
Idem a supradictis filiis Clodovei interficitur. Theodoricus cum filio 
Theodeberto et fratre Clothario Thuringiam depopulatur. Ermenfridum Thuringorum 
ducem apud Tulpiacum extinguit.
Anno Dominicae incarnationis 459 Justinianus, Justini ex sorore nepos, 
regnavit annos 38. Hic per Belisarium patricium Persas fortiter devicit. 
Perque ipsum Belisarium Wandalorum gentem, capto eorum rege Gelismero, 
usque ad internecionem delevit, Africamque totam post annos 90 et 6 Romano 
imperio restituit. Rursusque Belisarii viribus Gothorum in Italia gentem, 
capto Witisi eorum rege, superavit. Mauros quoque post haec Africam infestantes, 
eorumque regem Athalam per Johannem consulem mirabili virtute prostravit. 
Leges quoque Romanas,
-----------------------------------------------------------
quarum prolixitas gravabat, minoravit, et inutiles dissonantias mirabili 
brevitate correxit. Extruxit quoque Constantinopoli templum, quod graeco 
vocabulo Ἄγιαν Σοφίαν nominavit, cujus opus adeo cuncta aedificia excellit, 
ut in totis terrarum spatiis huic simile non possit inveniri. Hujus temporibus 
Cassidorus Roma tam seculari quam divina scientia claruit. Hic primitus 
consul, deinde senator, ad extremum monachus efficitur. Romae Dionisus 
abba paschales scribit circulos. Apud Constantinopolim Priscianus Caesariensis 
grammaticae artis, ut ita dixerim, profunda rimatus est, tumque nihilominus
-----------------------------------------------------------
Arator Romanae ecclesiae subdiaconus, poeta mirabilis, apostolorum actus 
versibus exametris decoravit. Hujus temporibus Romanam rexerunt ecclesiam 
Johannes, Agapitus, Sylverius, et Vigilius. Sylverius a Belisario jussu 
Theodorae Augustae in exilium mittitur, et ibi moritur. Vigilius quoque 
eo quod nollet revocare Anthemum, episcopum Constantinopolitanum, a Justiniano 
in exilium truditur, revocatus ab exilio, cum Romam reverteretur, in Sicilia 
civitate Syracusana calculi dolore moritur. Pelagius in pontificatu succedit. 
Per idem tempus Albuinus, filius Oduini, Langobardis jam decimus imperat, 
qui filiam Clotharii regis Francorum Clothsuindam in matrimonium habuit. 
Childebertus rex Francorum, cum exercitu Hispaniam intrat,
-----------------------------------------------------------
Amalricum regem, filium Alarici, in praelio extinguit, multum aurum, et 
argentum inde asportat. Clotarius filios fratris sui Clodomeri cultro confodit. 
Theodericus rex moritur, Theodebertus filius ejus post eum regnat.
Anno Dominicae incarnationis 498 Justinianus minor regnavit annos 11. Narses 
patricius Totilam regem Gothorum in Italia occidit. Idem cum ducibus Theodeberti 
regis Francorum Bucellino, et Emingo qui Italiam depraedabantur, pugnavit 
eosque interfecit. Narses apud Justinum et ejus conjugem Sophiam accusatur 
a Romanis, quod servitio Italiam premeret, et statim Longinus praefectus 
mittitur, qui Narsetis locum obtineret. Cui inter caetera Sophia, quia 
eunuchus erat, hoc fertur mandasse,
-----------------------------------------------------------
quod cum puellis in genitio lanarum faceret pensas dividere. Ad haec ille 
respondit, talem se ei telam orditurum, qualem ipsa, dum viveret, deponere 
non posset; statimque genti Langobardorum mandat ut venirent et possiderent 
Italiam. Johannes papa Romanam ecclesiam regit. Childebertus et Clotharius 
reges cum exercitu Hispaniam intrant, Caesaraugustanam civitatem obsident. 
Cives induti ciliciis tunicam sancti Vincentii super murum circumferunt 
Deumque contrito corde exorant. Reges divina inspiratione miseratione flexi 
obsidionem solvunt. Episcopus ejusdem civitatis Childeberto regi pro munere 
stolam beati Vincentii dat. Inde rex Parisius basilicam in honorem beati 
Vincentii construxit.
Albuinus cum Langobardis Italiam intravit et Gisulfum
-----------------------------------------------------------
nepotem suum Forojulanis praefecit. Theodebertus rex Italiam intrat, cum 
Langobardis certamen init, eosque superat, in Franciam reversus moritur. 
Non multo post tempore Childebertus rex Parisius moritur, et in basilicam 
sancti Vincentii sepelitur. Regna quae fratres et nepotes tenuerant, in 
Clotharii rediguntur potestatem.
His temporibus Medardus episcopus migravit ad Dominum, quem Clotharius 
rex cum debito honore Suessionis sepelivit. Post haec Clotharius rex moritur, 
et in basilicam sancti Medardi sepelitur. Quatuor filii ejus regna inter 
se diviserunt. Heribertus regnum
-----------------------------------------------------------
Childeberti accepit, et sedem Parisius habuit, Guntranus regnum Clodomeri 
tenuit, sedemque constituit Aurilianus. Hilpricus regnum patris sui Clotharii, 
cathedram Suessionis habuit. Sigibertus regnum Theodorici Remis sive Metis 
sedem statuit. Huni qui et Avares comperta morte Clotharii, super Sigibertum 
inruunt. Quibus ille in Thuringiam occurrens, eos juxta fluvium Albiam 
potenter superavit. Hic Sigibertus legationem in Hispaniam mittens Brunichildem 
Adanachildi regis filiam petit, eamque in conjugium accepit, de qua filium 
Childeberti nomine suscepit; Heresbertus derelicta legitima uxore, quae 
vocabatur Ingoberga, duas sorores Marcovefam et Merofilidam, sibi in matrimonium 
jungit, ex quo scelere excommunicatus est a sancto Germano Parisiorum
-----------------------------------------------------------
episcopo, et justo Dei judicio percussus moritur, et in basilica sancti 
Romani sepelitur. Regnum ejus Sigebertus arripuit. Heilpericus Geilsuindam 
sororem Brunichildis in conjugium accepit, quam pauco interjecto tempore, 
suggerente Fredegunde, in lecto strangulavit. Deinde Audoveram reginam 
a se repulit, eo quod adhortante Fredegunde, filiam propriam a sacro fonte 
suscepisset, et eamdem Fredegundem sibi in matrimonium jungit. Habuit vero 
ex supra dicta Audovera tres filios, Theodebertum, Meroveum et Clodoveum. 
Theodebertus jussu patris trans Ligerim regionem, quam avunculus ejus Herebertus 
tenuerat, occupat et apud Pectavis cum Gulidaldo duce Sigiberti dimicat, 
eumque superat. Sigibertus cum exercitu Parisius venit, fratremque
-----------------------------------------------------------
Helpericum bello aggreditur, in quo praelio supradictus Theodobertus occubuit. 
Helpericus fugiens cum uxore et filiis Torniacum ingressus est, ibique 
se communivit. Quem cum Sigibertus ibique persequeretur, dolo Fredegundis 
reginae a duobus pueris ejus interficitur. Quem fratres in basilica sancti 
Medardi sepeliunt. Ea tempestate Brunichildis cum filio adhuc parvulo Parisius 
morabatur. Gundaldus dux, apprehensum puerum nocte latenter aufugit, eumque 
in regnum paternum reportavit. Eademque Brunichildis Rothomagum in exilium 
mittitur, ubi veniens Meroveus, filius Helprici, eam sibi in conjugium 
sociavit. Ex qua causa postea a patre adtonsus, monachus efficitur, et 
presbyter ordinatur. Eodem tempore sanctus Germanus Parisiorum episcopus
-----------------------------------------------------------
ad Dominum transit, et in basilicam sancti Vincentii sepelitur. Childebertus 
matrem Brunichildem requirit, quam Helpericus reddere jubet, Narses patricius 
de Campaniam Romam venit, ibique moritur; corpus ejus in locello plumbeo 
cum omnibus divitiis ejus Constantinopolim perlatum est. Benedictus papa 
Romanam ecclesiam gubernat. Fortunatus poeta in Galliis insignis habetur, 
qui natus quidem in loco, qui Duplalis dictus fuit, qui locus haud longe 
a Cenitensi castro vel Tarvisiana distat civitate, sed tamen in Ravenna 
nutritus et doctus, in arte grammatica sive rhetorica seu metrica clarissimus 
existit. Qui amore
-----------------------------------------------------------
sancti Martini in Gallias transiens, primo Turonis, deinde Pictavis habitavit, 
in qua civitate episcopus ordinatus est.
Albuinus rex cum Langobardis Tarvisium, Vincentiam, Veronamque, et reliquas 
Venetiae civitates capit. Deinde [Liguriam ingressus Mediolanum cepit, 
et] omnes Liguriae civitates. Ticinensis civitas ultra tres annos obsidionem 
perferens Langobardis se tradidit, omnesque civitates armis ceperunt, praeter 
Romam et Ravennam, vel aliqua castra quae erant in maris litore constituta. 
Albuinus postquam in Italia tres annos et sex menses regnavit, insidiis 
suae conjugis interemptus est. Elmigisus qui Albuinum occiderat, cum Rosimunda 
regina Ravennam ad Longinum praefectum fugit, auferens secum Albisindam
-----------------------------------------------------------
filiam regis et omnem Langobardorum thesaurum, ubi ambo veneno perierunt. 
Longinus Albisindam, filiam Albuini, cum Langobardorum thesauris Constantinopolim 
dirigit. Langobardi Gallias ingrediuntur. Horum adventum vir Dei Hospicius 
qui apud Niceam erat inclausus, sancto sibi revelante Spiritu, longe ante 
praevidit, quibus occurrit Amatus dux Guntramni regis, et commisso bello 
a Langobardis extinguitur. Mummulus in locum ejus subrogatur, qui ex Langobardis 
multos interfecit, eosque in Italiam redire compulit.
Anno Dominicae incarnationis 510 Tiberius Constantinus regnavit annos 7. 
Hic cum sub Justino adhuc Caesare palatium regeret, et multas cotidie eleemosynas 
faceret, magnam ei Dominus copiam auri subministravit: nam deambulans per 
palatium
-----------------------------------------------------------
vidit in pavimento tabulam marmoream, in qua erat crux Dominica sculpta, 
quam inde levari jubens, invenit defossum magnum thesaurum, habentem supra 
mille auri centenaria. Huic etiam thesaurus Narsetis a quodam sene, qui 
eum cum aliis terrae mandaverat, manifestatus est, qui tantus fuit, ut 
vix per multos dies cisterna in qua jacuerat, a deportantibus potuisset 
evacuari. Huic Sophia Augusta insidias temptavit ingerere. Procedente enim 
eo ad villam, ut juxta ritum imperialem 30 diebus ad vindemiam jocundaretur, 
vocato Justiniano nepote Justini mariti, voluit eum in regno sublimare; 
quo comperto, Tiberius apprehensam Augustam omnibus thesauris spoliavit, 
solum ei victum relinquens.
-----------------------------------------------------------
Hujus exercitus Persas debellavit, tantamque praedam cum 20 pariter elephantis 
detulit, ut humanae crederetur posse sufficere cupiditati. Ad hunc et Helpericus 
rex Francorum suos legatos dirigens, multa ab eo ornamenta, aureos etiam 
singularum librarum suscepit, habentes ab una parte effigiem imperatoris, 
scriptum in circulo Tiberius Constantinus perpetuus Augustus, ab alia parte 
habentes quadrigam et ascensorem, in circuitu scriptum Gloria Romanorum. 
Hujus diebus Gregorius diaconus cum esset apocrisarius in urbe Constantinopolitana, 
Morales libros composuit, Eutychumque ejusdem urbis episcopum de resurrectione 
errantem, in conspectu Augusti superavit. Pelagius papa Romanam
-----------------------------------------------------------
regit ecclesiam, qui absque jussione principis ordinatus est, eo quod Langobardi 
Romam obsiderent, nec posset quisquam progredi. Helpericus rex descriptiones 
novas per consilium Fredegundis in omni regno suo facit, ut unusquisque 
possessor de propria terra, de uno arpenne unam amphoram vini ad partem 
regis daret, et de jugere modium unum; unde populus valde oppressus vociferabatur 
ad Dominum. Inmisit autem Dominus plagam in domo regis, et ipse aegrotare 
coepit, et duo filii ejus mortui sunt. Rex perterritus descriptiones combussit, 
et tributum indulsit. Post hoc cognovit uxorem suam, quae peperit filium, 
quem appellavit Clotharium. Hic fuit postea rex magnus, qui genuit Dagobertum.

-----------------------------------------------------------
Anno Dominicae incarnationis 517 Mauritius regnavit annos 20. Hunc Tiberius, 
sentiens sibi diem mortis imminere, una cum consilio Sophiae Augustae ad 
imperium elegit, ornataque sua filia regalibus ornamentis eam tradidit, 
et cum ea omne imperium. Langobardi cum per annos 10 sub potestate ducem 
fuissent, regem super se statuunt Otharium filium Clephonis, quem etiam 
ob dignitatem Flavium appellaverunt, quo pronomine Langobardorum reges 
usi sunt. Duces qui tunc erant, et ob restaurationem regni omnem substantiarum 
suarum medietatem regalibus usibus tribuunt, ut esse posset, unde rex ipse 
sive qui ei aderant, per diversa officia alerentur. Mauritius imperator 
Childeberto, regi Francorum, quinquaginta millia solidos per suos legatos 
direxit, petens
-----------------------------------------------------------
ut Langobardos de Italia exterminaret. Qui cum Francis Italiam intrat, 
Langobardi munera tribuunt, et pacem cum eo faciunt, imperator solidos 
requirit, sed ille suarum virium potentia fretus, pro hac re nec responsum 
reddidit. Idem Childebertus bellum adversus Hispanos gerens, eorum acies 
superavit. Causa hujus certaminis ista fuit. Childebertus Ingundam sororem 
suam Herminigildo, Levigildi Hispanorum regis filio, in conjugium tradiderat, 
qui Herminigildus praedicatione Leandri, episcopi Hispaliensis, atque adhortatione 
suae conjugis ad catholicam fidem conversus fuerat, quem pater impius in 
ipso sacrato paschali die securi percussit. Ingundis post mariti mortem, 
cum in Gallias repedare vellet, a piratis tenetur, atque in Siciliam deducitur,
-----------------------------------------------------------
ubi et moritur. Filius ejus imperatori est transmissus.
Eo tempore fuit aquae diluvium in unibus Venetiarum et Liguriae, seu in 
caeteris regionibus Italiae, quale post Noe tempus creditur non fuisse. 
Subsecuta est statim pestis inguinaria, quae tanta strage populum devastavit, 
ut de inaestimabili multitudine pauci remanerent. In hac tribulatione Gregorius 
a cunctis generaliter papa electus est, et in pontificali cathedra sublimatus.
Per idem tempus isdem Gregorius papa Augustinum, Mellitum et Johannem cum 
aliis pluribus monachis timentibus Deum in Britanniam misit, eorumque praedicatione 
ad Christum Anglos convertit.
-----------------------------------------------------------
Regaretus rex Gothorum, frater Herminigildis martyris, per praedicationem 
Leandri episcopi ad fidem catholicam convertitur.
Gens Anglorum ad Christum convertitur, Edilbertus rex eorum baptizatur.
Gregorius papa libros Regulae pastoralis, quos in episcopatus sui exordio 
scripserat, libros etiam quos in Expositione beati Job jamdudum Constantinopoli 
fecerat, supradicto Leandro episcopo mittit, cui etiam pallium ex benedictione 
sancti Petri dirigit.
Mauritius imperator legationem ad Childebertum regem dirigit, mandans ei, 
ut quod prius non fecerat, nunc adimpleret, ut Langobardos ab Italia removeret: 
qui exercitum in Italiam direxit, et commissa
-----------------------------------------------------------
pugna cum Langobardis, Francorum acies graviter attritae sunt. Abrincatis 
Paternus episcopus, civis Pictaviensis, nitescit.
Flavius rex Otharius Theodolindam, Garibaldi Bajoariorum ducis filiam, 
in conjugium accepit.
Childebertus, iterato in Italiam exercitu Francorum cum 20 ducibus ad bellandum 
Langobardorum aciem direxit; qui per tres menses Italiam pervagantes, plurima 
castra deposuerunt, et innumerabilem multitudinem captivorum inde adduxerunt; 
regem autem Otharium nocere non potuerunt, qui intra Ticinensem urbem se 
communierat. Exercitus, quia tempus aestivum erat, propter inconsueti aeris 
incommoditatem, dysenteriae morbo graviter fatigatur, et ob id in patriam 
redire compellitur. Tassilo
-----------------------------------------------------------
super Bawariam a Childeberto dux constituitur. Otharius rex ad Guntrannum 
regem, patruum Childeberti, legatos misit, ut per ejus nutum pax inter 
Childebertum et eumdem Otharium firmaretur. De visione Guntrani regis. 
Erat autem iste Guntramnus rex pacificus, omni bonitate ornatus. Is cum 
quodam die venatum in silvam isset, ut solet fieri, hac illacque discurrentibus 
sociis, ipse cum uno fideli suo solus remansit, et gravi somno depressus, 
capite in genibus ejus reclinato, obdormivit. De cujus ore parvum animal 
egressum, tenuem rivulum, qui prope discurrebat, transire moliebatur. Tunc 
is in cujus gremio quiescebat, spatham suam eduxit, eique ex ea pontem 
fecit, per quem ad partem aliam transivit, et in quoddam foramen montis 
ingreditur,
-----------------------------------------------------------
et post paululum revertitur, et per eamdem spatham rivulum transiens, in 
os Guntramni ingreditur, statimque a somno excitatus miram se visionem 
vidisse testatur, asserens se quemdam fluvium per pontem ferreum transisse, 
et in quadam spelunca multum pondus auri aspexisse. Is in cujus gremio 
dormierat, cum rem per ordinem retulisset, effossus est locus, et inaestimabiles 
thesauri reperti sunt, de quo auro ciborium solidum, mirae magnitudinis 
et magni ponderis fecit, et supra corpus sancti Marcelli martyris in civitate 
Caballonis poni fecit. Nec est usquam ullum opus ex auro effectum, quod 
ei valeat comparari. Nec post multum tempus idem rex, cum thesauros suos 
ecclesiis ac pauperibus
-----------------------------------------------------------
erogasset, moritur, et in eadem basilica sepelitur
Regnum ejus Childebertus et filii ejus obtinuerunt. Per idem tempus venit 
sanctus presbyter Goar ex Aquitania, et in territorio Treverensi, in pago 
Trigorio supra ripam Rheni, et rivulum qui Wochara dicitur, oratorium in 
honore sanctae Dei genitricis construens, orationibus, eleemosynis et praedicatione 
verbi insistens, plenus virtutibus in eodem loco quievit.
Circa haec etiam tempora Helpricus rex, insidiis suae conjugis Fredegundis, 
cum de venatione rediret, interficitur, et Parisius in basilica sancti 
Vincentii sepelitur. Clotharius adhuc puer a matre et Landrico, qui tunc 
major domus erat, in regnum sublimatur.

-----------------------------------------------------------
Audiens Childebertus avunculum mortuum, regnum illius occupare nititur, 
et cum immenso exercitu Francorum et Burgundionum juxta Suessionis civitatem 
venit, ubi eis Fredegundis cum Landrico duce occurrit, et pugna commissa, 
exercitus Childeberti graviter caesus fugit. Post idem tempus Childebertus 
moritur, habebat autem duos filios, unum ex concubina nomine Theodobertum, 
qui major natu erat, alterum ex regina, nomine Theodericum. Hujus regis 
major domus fuit Arnolfus. Theodebertus regnum patris obtinuit, Theodericus 
regnum Guntramni, idem Burgundiam, cum avia sua Brunichilde.
Post haec bellum inter Clotharium et Theodericum
-----------------------------------------------------------
oritur super fluvium Aroana, tantaque caedes de utroque populo facta est, 
ut ipse alveus de cadaveribus hominum repletus, magis cruorem quam aquam 
fundere videretur. In praedicto, ut aiunt, certamine visus est angelus 
Domini evaginatum gladium super populum tenens. His temporibus sanctus 
pater Columbanus ex Hybernia cum beato Gallo et aliis probatissimis discipulis 
in Burgundiam venit, ibique permittente rege Theoderico, monasterium quod 
Luxovium dicitur, aedificavit. Exinde a Brunichilde fugatus, Alamanniam 
ingressus est, ibi sanctum Gallum discipulum suum reliquit. Ipse vero in 
Italiam transiens monasterium, quod Bovium dicitur, aedificavit, ubi et 
multorum pater exstitit monachorum.

-----------------------------------------------------------
Per idem tempus rex Otharius moritur, et Agilulfus dux Taurinatium, accepta 
Theudelinda regina in conjugium, super Langobardos in regem elevatur, quibus 
Gregorius papa de pace inter Langobardos et Romanos conservanda, multa 
scribit. Praedictae etiam reginae quatuor libros, quos de Vita sanctorum 
composuit transmisit. Quem codicem dialogorum id est duorum locutionum, 
quia eum colloquens cum suo diacono Petro ediderat, appellavit. Per hanc 
reginam multum utilitatis Ecclesia consecuta est. Agilulfus cum Theoderico 
rege Francorum, perpetuam pacem fecit. Coenobium sancti Benedicti abbatis 
a Langobardis noctu invaditur, monachi Romam petierunt, secum codicem sanctae 
regulae, nec non
-----------------------------------------------------------
pondus panis et mensuram vini deferentes. Mauricius imperator cum filiis 
suis Theodosio, Tiberio et Constantino, a Focato, qui fuit strator Prisci 
patritii, occiditur.
Anno Dominicae incarnationis 538 Phocas regnavit annos 8. Hujus secundo 
anno Gregorius papa migravit ad Dominum, cui in pontificatu Sabinianus 
successit, quo defuncto Bonifacius papa constituitur. Hic obtinuit apud 
Focatum principem, ut sedes apostolica caput esset omnium ecclesiarum, 
quia ecclesia Constantinopolitana primam se omnium ecclesiarum scribebat. 
Hic menses 8 et dies 20 in cathedra residens, perrexit ad Dominum. In cujus 
loco iterum Bonifacius consecratur. Hic petiit Focam, ut in veteri fano, 
quod Pantheon vocabatur, quod a Domitiano
-----------------------------------------------------------
Caesare fuerat constructum, ecclesiam sibi consecrari liceret, quod annuit 
imperator. Post hunc Deusdedit in pontificatu sublimatur. Eleutherius patritius 
et cubicularius imperatoris in Neapoli civitate interfecit Joannem tyrannum.
Persae adversus rempublicam gravissima bella gerunt, et Hierosolymam intrantes, 
vexillum Dominicae crucis asportant. Anastasius monachus illustre martyrium 
pertulit. Nam a Persis multa pro Christo perpessus, ad extremum a Cosroe, 
rege eorum, decollatus cum aliis 70.
In Francia inter Theodericum et Theodobertum fratres, instigante Brunichilda 
avia, gravissimum oritur bellum, eo quod Theodobertus non legitimus haeres 
regni diceretur, quia de pellice erat natus, et
-----------------------------------------------------------
apud Tulpiacum castrum summis viribus decertatum. Theodebertus terga vertit, 
et Coloniam fugit, inde abstractus, et a fratre attonsus, clericus efficitur, 
et non post multum ab eodem fratre trucidatur, et duo filii ejus interficiuntur. 
Post haec praefatus Theodericus fraude Brunichildis veneno periit, duo 
filii ejus a Brunichilde interficiuntur. Regna quae praefati reges tenuerant, 
in potestatem Clotharii transeunt.
Brunichildis, propter multa maleficia quae perpetrat, jussu Clotharii equorum 
indomitorum caudis religata discerpitur. Agilulfus rex Langobardorum moritur, 
et Rodoaldus filius ejus in regnum stabilitur.
Anno Dominicae incarnationis 546 Heraclius regnavit annos 26. Qui adversus 
Persas bellum aggressus,
-----------------------------------------------------------
occiso Cosdroe eorum rege, Persas in deditionem accepit, et lignum sanctae 
crucis Jerosolymam, unde sublatum fuerat, cum magna veneratione restituit. 
Bonifacius quintus, et Honorius, Severinus et Joannes Romanam regunt ecclesiam.
Heduinus rex Anglorum praedicante Paulino episcopo, ad Christi fidem cum 
sua gente convertitur. Honorius papa Scotos in observatione paschae errantes 
per epistolam redarguit, similiter et Joannes successor Severini facit.
Per idem tempus fuit major domus in palatio Clotharii regis Arnulfus, vir, 
ut postmodum claruit, Deo amabilis, qui post gloriam seculi Christi se 
servitio subdens, mirabilis in episcopatu extitit. Huic Dagobertus filius 
Clotharii, in annis puerilibus positus,
-----------------------------------------------------------
traditus est a genitore, ut eum secundum suam sapientiam enutriret, eique 
tramitem christianae religionis ostenderet. Hic postquam ad virilem aetatem 
pervenit, Sandragisilum, ducem Aquitaniae et carum consiliarium patris, 
eo quod se quadam contumacia despiceret, verberibus affecit, et barbae 
rasione deturpavit. Quod cum pater cognovisset, eum ad supplicia requirit. 
Ille furorem patris timens in basilicam sanctorum Dionysii et sociorum 
ejus confugit, eorumque tutelam supplex exposcit. Quorum suffragantibus 
meritis, a nullo potuit inde extrahi, quousque commissum facinus pater 
indulgeret. Unde et illum potissimum dilexit locum, ubi postmodum ingentia 
dona contulit, et numerosa praedia dedit. Post haec Dagobertus cum Pippino 
duce in Austria regnaturus a patre dirigitur, et sancti Arnulfi Metensis
-----------------------------------------------------------
episcopi consiliis commendatur. Rodoaldo Langobardorum rege mortuo, Rotharius 
eidem regno praeficitur.
Anno Dominicae incarnationis 572 Heraclones filius Heraclii, cum matre 
sua Martina regnavit annos 2. Cyrus Alexandriae, Sergius et Pyrrhus regiae 
urbis episcopi, unam operationem in Christo divinitatis et humanitatis, 
et unam voluntatem dogmatizant, et ob hoc a Theodoro papa et aliis episcopis 
condemnati sunt. Dagobertus filius Clotharii, cum Saxonibus dimicans, graviter 
ab eis vulneratur, patremque per legatum vocat in auxilium, qui festinus 
cum exercitu venit, et interfecto eorum duce Bertaldo, ita Saxones armis 
perdomuit, ut omnis
-----------------------------------------------------------
virilis sexus ejusdem terrae incolas, qui gladii, quem tunc forte gerebat, 
longitudinem excessissent, perimeret.
Circa haec tempora Sisenandus, et post eum Chintilla, in Hispania regnaverunt. 
Horum temporibus synodus bis facta est in urbe Toletana, ubi plurima de 
fide catholica et religione christiana promulgata sunt et scripto roborata. 
Sub his etiam regibus Isidorus, Hispalensis ecclesiae episcopus, floruit, 
nulli modernorum doctorum postponendus, qui multa de fidei regulis ecclesiasticisque 
disciplinis disputavit.
Post idem tempus conjunx regis Persarum, nomine Caesara, pro Christi amore, 
privato habitu venit Constantinopolim, et post aliquot dies baptizata, 
ab Augusto de sacro fonte levata est. Quam vir ejus
-----------------------------------------------------------
requirens, cum 40 militaribus viris pacifice Constantinopolim venit, a 
quo satis digne susceptus, cum omnibus quos secum adduxerat, baptizatus 
est, et ab Augusto de fonte levatus, multisque muneribus honoratus, accepta 
conjuge ad patriam repedavit.
Anno Dominicae incarnationis 575 Constantius filius Heraclii, frater Heraclonae, 
regnavit mensibus 6. Pyrri successor Paulus, non tantum vesana doctrina 
sicut decessores ejus, sed et aperta persecutione catholicos cruciat; ob 
hoc et ipse sicut praedecessores ejus a sede apostolica dampnatus est.
Anno Dominicae incarnationis 576 Constantinus, filius Constantii filii 
Heraclii, regnavit annos 28. Hic a supradicto Paulo deceptus, haereticus 
efficitur, exposuitque typum adversus catholicam fidem, nec
-----------------------------------------------------------
unam nec duas voluntates aut operationes in Christo definiens esse confitendas, 
quasi nihil velle, vel operari credendus sit Christus. Unde a Martino papa 
et 105 episcopis sub anathemate damnati sunt supra nominati episcopi. Hac 
de re idem Martinus papa in exilium mittitur apud Cersonam, ibique moritur, 
ubi etiam miraculorum gloria fulget. Eugenius papa constituitur, quo vita 
decedente, Vitellianus in ejus loco subrogatur.
Rothario Langobardorum rege mortuo, Grimaldus vir strenuus regnum obtinuit. 
Per id tempus Clotharius rex Francorum moritur, et suburbano Parisius in 
basilica sancti Vincentii sepelitur. Dagobertus monarchiam totius imperii 
obtinuit, excepto quod fratri suo Heriberto contra Ligerim, et limitem 
quo
-----------------------------------------------------------
tenditur partibus Wasconiae, pagum scilicet Tolosanum, Caturcinum, Aganensem, 
Petrogoricum et Santonicum vel quod ab his versus Pyreneos montes excluditur, 
concessit. Grimaldus rex Bertarit virum potentem persequitur. Quem idem 
rex in sua fide suspiciens, adulatorum et detrahentium linguis stimulatus, 
dolo occidere meditatur, sed industria Hunoldi fidelissimi satellitis per 
murum Ticinensem fune depositus in Franciam ad Dagobertum fugit, mortisque 
periculum evasit. Per idem tempus Theodorus archiepiscopus et Adrianus 
abba doctissimus a Vitelliano papa missi sunt in Britanniam, plurimasque 
ecclesias Anglorum doctrinae apostolicae fruge foecundarunt, e quibus Theodorus 
archiepiscopus peccantium judicia, quantis scilicet annis pro
-----------------------------------------------------------
uno quoque peccato quis penitere debeat, mirabili et discreta consideratione 
describit.
His diebus Constantinus Augustus Italiam a Langobardorum manu eripere cupiens, 
Constantinopolim egressus venit Athenas; inde mare transgressus Tarentum 
applicuit, inde Beneventum intravit, omnesque pene civitates Langobardorum 
per quas venerat cepit. Luceriam usque ad solum prostravit. Deinde Beneventum 
cum omni exercitu circumdedit, ubi Rumaldus filius Grimaldi regis se incluserat. 
Imperator accepta obside praedicti Rumaldi sorore, soluta obsidione Neapolim 
proficiscitur. Inde Romam perrexit, cui sexto ab urbe miliario Vitellianus 
papa cum sacerdotibus et populo Romano occurrit qui obtulit beato Petro 
pallium auro textile, et manens apud Romam diebus
-----------------------------------------------------------
12, omnia quae fuerant antiquitus instituta ex aere in ornamentum civitatis 
deposuit, in tantum, ut etiam basilicam beatae Mariae, quae aliquando Pantheon 
vocabatur, discooperiret, tegulasque aereas inde auferret. Post haec Neapolim 
reversus, itinere terreno perrexit civitatem Regium, ingressusque Siciliam 
habitavit in Syracusa, mansit autem in Siciliam 6 annos, ubi post plurimas 
et inauditas depraedationes in balneo a suis extinctus est. Post hujus 
mortem Mezentius in Sicilia regnum arripuit; sed absque orientalis exercitus 
voluntate, contra quem Italiae milites, alii per Istriam, alii per Campaniam, 
alii vero a partibus Africae et Sardiniae venientes in Syracusas, eum vita 
privarunt. Constantinopolim.
-----------------------------------------------------------
caput falsi imperatoris deportatum est.
Haec audiens gens Sarracenorum, quae jam Aegyptum et Alexandriam pervaserat, 
subito cum multis navibus venientes Siciliam invadunt, Syracusas ingrediuntur, 
multamque stragem faciunt populorum, auferentes quoque praedam nimiam et 
omnem illum, quem Constantinus a Roma abstulerat ornatum in aere et diversis 
speciebus, ad Alexandriam reversi sunt.
Anno Dominicae incarnationis 605 Constantinus filius Constantini superioris 
augusti, regnavit annos 17. Donus papa apostolicam sedem tenet. Quo defuncto, 
Agatho papa ordinatur. Constantinus Augustus 150 episcopos congregari fecit 
in urbe regia, inter quos etiam fuerunt legati sanctae Romanae
-----------------------------------------------------------
ecclesiae, missi ab Agathone papa, Johannes diaconus, et Johannes Portuensis 
episcopus, qui omnes haeresin dampnaverunt, quae unam operationem et voluntatem 
in Domino Jesu Christo asseverabat. Ea hora tantae aranearum telae in medio 
populi ceciderunt, ut omnes mirarentur, et per hoc significatum est, quod 
sordes haereticae pravitatis depulsae essent. Et Georgius quidem patriarcha 
Constantinopolitanus correctus est, ceteri vero in sua defensione perseverantes, 
anathematis sunt ultione percussi. Recta autem fides et vera haec est, 
ut in Domino nostro Jesu Christo, sicut duae sunt naturae, hoc est Dei 
et hominis, sic etiam duae credantur esse voluntates sive operationes.
His temporibus solis eclipsis facta est 5 Non. Maii,
-----------------------------------------------------------
moxque subsecuta est gravissima pestis tribus mensibus, Julio, Augusto 
et Septembri Tunc visibiliter multis apparuit, quia bonus et malus angelus 
noctu per civitatem pergerent, et ex jussu boni angeli malus angelus qui 
videbatur venabulum manu ferre, quoties de venabulo ostium cujuscumque 
domus percussisset, tot de eadem domo sequenti die homines interirent.
Per, id tempus Dagobertus rex Brunulfum, avunculum Heriberti fratris sui, 
propter infidelitatem suam interfici jussit, qui ab Amalgario et Arneberto 
ducibus, et Willibaldo patritio interfectus est.
Post discessum igitur beati Arnulfi, adhuc consilio Pippini, qui major 
domus dicitur, et Cuniberti pontificis urbis Coloniae, Dagobertus utens, 
ab ipsis
-----------------------------------------------------------
fortiter admonitus, prosperitatis et justitiae amore complexus, universarum 
sibi gentium subditarum favoribus extollebatur. Habuit filium ex quadam 
puella nomine Regindruda, quam frater ejus Heribertus Aurelianus veniens 
de sacro fonte suscepit. Namque dum eundem puerum Amandus episcopus benediceret 
eumque caticumenum faceret, finita oratione cum nemo respondisset Amen, 
aperuit Dominus os pueri, qui non amplius quam quadraginta dies habebat, 
et cunctis audientibus respondit Amen. Vocatus est idem puer Sigibertus. 
Arnulfus episcopus et Romaricus abba clari habentur
Eo anno legati regis Dagoberti Servatus et Paternus a Constantinopoli regressi 
sunt, petiitque imperator
-----------------------------------------------------------
Dagobertum, ut omnes Judaeos regni sui secundum fidem catholicam baptizare 
praeciperet, aut de regno expelleret, siquidem in siderum signis cognoverat, 
quod a circumcisis gentibus divino nutu ejus imperium esset vastandum. 
Et rex quidem summo hoc peregit studio, sed imperatori non de Judaeis, 
sed de Sarracenis fuerat demonstratum.
Post haec Heribertus moritur, relinquens filium parvulum nomine Helpricum, 
qui etiam paulo post moritur. Regnum quod tenuerat, ad Dagobertum transit.
Grimaldus rex Langobardorum cum Dagoberto pacis firmissimae foedus iniit. 
Quod cum profugus Bertarius cognovisset, metuens Grimaldum, egressus a 
Gallia ad Britanniam insulam properare disposuit.
-----------------------------------------------------------
Interea Grimaldus moritur, cumque jam Bertarius navim ingressus, aliquantum 
per pelagus navigasset, vox a litore audita est: Revertatur Bertarius in 
patriam suam, quia tertius dies est hodie quod Grimaldus rex mortuus est. 
Qui statim reversus regnum Langobardorum obtinuit, atque Cunibertum filium 
suum consortem regni facit. Agathone papa decedente, Leo junior locum ejus 
obtinuit. Post hunc Benedictus ordinatur. Dagobertus rex cum Sclavis conflixit 
eosque superavit, quibus praeerat tunc dux nomine Samo. Vascones etiam 
rebellantes ferro compescuit. Huni et Vulgares inter se praelia conserunt, 
Huni Vulgares superant, qui devicti et de Pannonia expulsi, novem milia 
cum uxoribus et liberis regem Dagobertum expetunt, terram
-----------------------------------------------------------
ad manendum requirunt. Quos rex ad hiemandum Bajoariam recipere praecepit, 
dispersosque per domos omnes una nocte cum mulieribus et liberis interficere 
fecit. Circa haec tempora defuncto Sisebodo rege Hispaniae, Sisenandus 
quidam ex proceribus Dagobertum regem expetiit, ut ei auxilium ferret, 
quatinus regnum Hispaniae obtinere posset; in hujus beneficii recompensatione 
missorium aureum regi promittit, pensantem auri pondera 50. Rex exercitum 
misit cum Habundantio et Venerando ducibus, regnumque viribus Francorum 
Sisenandus obtinuit. Missorium Gothis contradicentibus, non transmisit, 
sed ducenta milia solidos pro missorio regi Dagoberto persolvit; quod argentum 
rex sancto Dionysio dedit. Edildrudis regina et virgo apud Anglos
-----------------------------------------------------------
clara habetur.
Gens Sarracenorum ex Aegypto in Africam cum nimia multitudine pergens, 
obsessam Carthaginem coepit, et crudeliter depopulatam ad solum usque prostravit.
Anno Dominicae incarnationis 612 Justinianus minor, filius Constantini 
regnavit annos 10. Joannes, Conon et Sergius Romanam regunt ecclesiam, 
Kylianus, episcopus Wirziburgensis, Arnnal ejus discipulus clarescit. Justinianus 
Africam a Sarracenis abstulit, et cum eisdem pacem terra marique fecit. 
Hic Sergium pontificem, quia in errorem illius
-----------------------------------------------------------
synodi quam Constantinopolim fecerat, favere et subscribere noluit, misso 
Zacharia protospatario suo Constantinopolim deportari jussit; sed militibus 
repugnantibus, jussa principis perficere non potuit.
Adalgisus tyrannus, dux Tridentinae civitatis, adnitentibus Aldone et Grausone 
Brixianis civibus, et aliis multis ex Langobardis, contra Cunibertum regem 
debellat, eumque de regno expellit, sed resumptis viribus Cunibertus praefatum 
tyrannum in praelio interficit. Dagobertus rex Mettis veniens, cum consilio 
pontificum et procerum filium suum Sigibertum in regno Austriae sublimat, 
eumque Cuniberto, episcopo Coloniensis ecclesiae, et Pippino duci commendat.
Sequenti anno ei filius natus est ex Nandhilda
-----------------------------------------------------------
regina quem Ludovicum appellavit, cui regnum Neptricum atque Burgundiae 
dandum post suum discessum nominavit. Post haec idem Dagobertus moritur, 
et in basilica sancti Dionysii sepelitur: fuit autem providus in consilio, 
cautus in judicio, strenuus in militari disciplina, largus in eleemosynis, 
studiosus in componenda pace ecclesiarum, et praecipue devotus in ditandis 
sanctorum coenobiis. Qui quamvis omnia loca sancta excoluisset, tamen prae 
caeteris monasteria sanctorum Dionysii, Martini, atque Mauritii excoluit, 
et omni ecclesiastica dignitate nobilitavit. Regnum ejus, sicut ipse vivens 
diviserat, filii ejus tenuerunt. Ega major domus cum Nantilda regina regnum 
Clodovei administrat.
Circa haec tempora cum in castro Casino vasta
-----------------------------------------------------------
solitudo existeret, venientes de Celmanicorum vel Aurelianensium regione 
Franci, venerabilis patris Benedicti ejusque germanae Scolasticae corpora 
auferunt, et in suam patriam absportant. Corpus sancti Benedicti in territorio 
Aurelianensi, in monasterio quod vocatur Floriacus, sepultum est. Porro 
sanctae Scolasticae in partibus Cenomanensium religiosorum devotione conditum.
Rege Cuniberto mortuo, de regno Langobardorum inter principes magna fit 
controversia, plurimi interficiuntur, nonnulli excaecantur; mulieres etiam 
quae se reginas fore jactaverant, naso et auribus abscisis deturpantur; 
ad extremum Heribertus dux Taurinensium regnum obtinuit.
Anno Dominicae incarnationis 632 Leo augustalem
-----------------------------------------------------------
dignitatem arripiens, Justinianum regno privavit, eumque exulem in Ponto 
servavit, regnumque Romanorum tribus annis rexit. Sergius papa in sacrario 
beati Petri apostoli magnam portionem ligni Dominicae crucis reperit, quae 
ex tempore illo ab omni populo in basilica Constantiniana, de exaltationis 
ejus osculatur ac adoratur. In Britannia Cudbertus, Lindisfarnensis ecclesiae 
episcopus, clarus habetur, in Galliis Audoenus Rotomagensis, Eligius Noviomensis, 
Sulpitius Bituriaccensis episcopi, clari habentur. His etiam temporibus 
venerabilis vir Willibrordus, cognomento Clemens, de Britannia gentis
-----------------------------------------------------------
Anglorum, ob gratiam evangelii in Gallias transiens, a Sergio papa episcopus 
Fresonum consecratur, atque in eandem gentem ad praedicandum dirigitur.
Anno Dominicae incarnationis 635 Tiberius regnavit annos 7. Hic contra 
Leonem insurgens, regnum ejus invasit, eumque toto quo ipse regnavit tempore, 
in eadem civitate in custodia tenuit. Gisulfus dux Beneventum et Campaniam 
igne, gladio et captivitate vastavit. Joannes Romanam regit ecclesiam. 
Hic universos captivos quos Gisulfus ceperat redemit, atque Langobardos 
domum redire fecit, cui successit alius Johannes.
Ludovicus rex, corpus beati Dionysii discooperiens minus religiose, licet 
cupide, os bracchii fregit et rapuit, confestimque stupefactus in amentiam 
incidit,
-----------------------------------------------------------
et post duos annos vitam cum regno finivit. Hoc tempore synodus Aquileiae 
facta ob imperitiam fidei, quintum universale concilium suscipere diffidit, 
quae synodus facta fuerat temporibus Vigilii papae, contra haereticos qui 
beatam Mariam solum hominem, non Deum et hominem, genuisse affirmabant, 
in qua synodo catholice institutum est, ut Maria semper virgo θεοτόκος 
diceretur, quia non solum hominem, sed vere Deum et hominem genuit.
Ea aetate claruit Lambertus Tungrensis ecclesiae episcopus, qui dum regiam 
domum zelo religionis accensus increpasset, ab iniquissimo Dodone et aliis 
viris de palatio missis improvise conclusus intra domum ecclesiae, in Leodio 
vico occiditur.
Anno Dominicae incarnationis 642 Justinianus
-----------------------------------------------------------
secundo cum Tiberio filio regnavit annos 6. Hic regnum rursus recipiens, 
eos qui se expulerant patritios occidit, Leonem quoque et Tiberium qui 
locum ejus usurparant, cepit, et in medio circo coram omni populo jugulari 
praecepit. Gallicinium vero patriarcham Constantinopolitanum erutis oculis 
Romam misit, Cyrumque abbatem, qui eum in Ponto exulem aluerat, episcopum 
in loco Gallicini constituit. Sisinnius et Constantinus Romanam regunt 
ecclesiam. Hunc Constantinum ad se venire jubens Justinianus, honorifice 
suscepit ac remisit; quem prostratus in terram pro suis peccatis intercedere 
rogans, cuncta ecclesiae privilegia renovavit. Qui cum exercitum in Pontum 
mitteret ad comprehendendum Philippicum, quem ibi religaverat, multum
-----------------------------------------------------------
eum isdem papa prohibuit, sed tamen inhibere non potuit. Exercitus qui 
missus contra Philippicum fuerat, ad partem ejus se contulit, et eum imperatorem 
fecit, qui Constantinopolim contra Justinianum veniens, cum eo ab urbe 
miliario duodecimo pugnavit, et eum occidit, regnumque adeptus est. Imperavit 
autem, ut praemisimus, hac secunda vice 6 annos, quem Leo in expulsione 
ipsius naribus detruncavit; qui post iterum assumpto imperio, quotiens 
defluentem guttam rheumatis manu detersit, pene totiens aliquem ex his, 
qui contra eum fuerant, jugulari praecepit.
Dum haec in oriente aguntur, Ansprandus qui apud Bajoariam 9 exulaverat 
annos, cum Bajoariis
-----------------------------------------------------------
Italiam venit, pugnavitque cum Heriberto rege eumque vicit; qui dum in 
Franciam fugere vellet, Ticinum fluvium ingressus cum equo transnatare 
conatus est, sed quia auro gravatus erat, aquis suffocatus extinctus est. 
Ansprandus regnum obtinuit 3 tantummodo menses. Post cujus interitum Liutprand 
filius ejus in regali constituitur solio.
Apud Francorum quoque gentem Pippino vita exempto, ejus filius Carolus 
in principatu successit, licet per multa bella et certamina de manu Reginfridi 
eundem principatum sustulerit. Nam cum in custodia teneretur, divino nutu 
ereptus aufugit, ac primum contra Reginfridum cum paucis bis terque certamen 
iniit, ad extremum eum apud Vinciacum magno certamine superavit Cui tamen 
unam, ut
-----------------------------------------------------------
ferunt, hoc est Andagavensem civitatem ad habitandum concessit, cunctam 
vero Francorum gentem ipse gubernandam suscepit.
Anno Dominicae incarnationis 648 Philippicus regnavit annum unum et menses 
6. Hic postquam imperiali dignitate confirmatus est, Cyro de pontificatu 
abjecto, ad gubernandum monasterium suum in Pontum redire praecepit. Hic 
Constantino papae litteras pravi dogmatis direxit, quas ille respuit, statuitque 
populus Romanus, ne haeretici imperatoris nomen, aut chartas aut figuram 
solidi susciperent. Contra hunc Anastasius, qui et Artemius dictus est, 
insurgens eum regno expulit, oculisque privavit.
Anno Dominicae incarnationis 650 Anastasius regnavit annos 3. Hic litteras 
Constantino papae per
-----------------------------------------------------------
Scholasticum patricium et exarchum Italiae direxit, quibus se fautorem 
catholicae fidei et sexti concilii praedicatorem esse declaravit. Defuncto 
Gisulfo duce Beneventano, Romaldus filius ejus locum ejus obtinuit.
Circa haec tempora Petronax, civis Brexianae urbis, divino amore compunctus, 
castrum Cassinum petiit, et monasterium sancti Benedicti, quod jam tunc 
100 et 10 annos destructum manebat, reaedificavit, multorumque monachorum 
pater ibi extitit. Gregorius papa constituitur; hic Bonifacium ex Britannia 
ortum episcopum ordinavit, et per eum in Germaniam verbum salutis praedicavit, 
et gentem illam sedentem in tenebris evangelica luce illustravit.

-----------------------------------------------------------
Carolus princeps contra Ratbodum, regem Fresonum, multa certamina conserit. 
Qui tyrannus divino nutu percutitur anno praefati principis 4; anno 5 regni 
sui pugnavit idem Carolus adversum Saxones, eosque vicit.
Anastasius imperator classem in Alexandriam contra Sarracenos direxit. 
Exercitus de medio itinere reversus, Theodosium imperatorem elegit, atque 
coactum in solio imperii confirmavit. Qui Theodosius apud Mycenas civitatem 
Anastasium gravi praelio vicit, septem milia de exercitu ceciderunt, datoque 
sibi sacramento, eum clericum fieri et presbyterum fecit ordinari.
Anno Dominicae incarnationis 654 Theodosius regnavit
-----------------------------------------------------------
annum unum. Hic postquam regnum accepit, mox in regia urbe imaginem illam, 
in qua sancta synodus erat depicta, et a Philippico erat dejecta, pristino 
in loco erexit. His diebus ita Tiberis fluvius inundavit, ut, ultra alveum 
suum egressus, multa Romanae fecerit exitia civitati, ita ut in Via lata 
ad unam et semis staturam excresceret, atque a porta sancti Petri usque 
ad pontem Molvium aquae se descendentes conjungerent.
Anno Dominicae incarnationis 655 Leo regnat annos 9. His temporibus Sarracenorum 
gens cum inmenso exercitu veniens, Constantinopolim circumdedit, ac per 
continuum triennium obsedit, donec civibus multa instantia ad Deum clamantibus, 
plurimi eorum fame, frigore, bello, pestilentiaque perirent,
-----------------------------------------------------------
ac sic pertesi obsidionis abscederent. Eorum maxima multitudo tempestate 
in mari periit, intra Constantinopolim vero tempore obsidionis 300 milia 
hominum pestilentia interiere.
Liutprandus rex ossa sancti Augustini episcopi a Sardinia transtulit, et 
in urbem Tycinensem cum debito honore sepelivit: idem rex Ravennam obsedit, 
classem invasit atque destruxit.
Carolus princeps 10 anno regni sui cum Bajoariis pugnavit, eosque vicit. 
Idem rex, quintodecimo anno regni sui Alamanniam ingressus, contra Lantfridum 
dimicavit, et sibi eandem gentem subjecit. Sextodecimo anno regni sui Vasconiam 
ingressus, Eudonem ducem Aquitaniae bello perterruit.
17 anno Sarraceni ex Hispania cum uxoribus et
-----------------------------------------------------------
parvulis venientes, Aquitaniam Galliae provinciam quasi in ea habitaturi 
intrant; Carolus quidem, ut dictum est, cum Eudone Aquitaniae principe 
tunc discordiam habebat, qui tamen, in unum se conjungentes, contra eosdem 
Sarracenos pari consilio dimicarunt. Nam irruentes Franci super eos, 375 
millia ex eis interfecerunt. Eudo quoque super eorum castra irruens, pari 
modo multos interficiens, omnia devastavit. Mille tantum quingenti ceciderunt 
ex Francis, ut in epistola ab Eudone missa Gregorio papae de eadem victoria 
continetur.
Ea tempestate Leo imperator sanctorum imagines depositas incendit, Romanoque 
pontifici Gregorio similia facere, si suam vellet habere gratiam, mandavit. 
Sed pontifex hoc facere contempsit. Omnis quoque
-----------------------------------------------------------
Ravennae exercitus vel Venetiarum talibus jussis uno animo restiterunt, 
et nisi pontifex eos prohibuisset, alium imperatorem super se constituerent.
Per idem tempus Liutprandus rex castra Aemiliae, Feronianum et Montembellium, 
Buxeta et Perticeta, Bononianum et Pentapolim Auximumque invasit, sed post 
aliquos dies, Romano pontifice elaborante, Romanis reddita sunt. Leo Augustus 
ad pejora progressus est, ita ut compelleret omnes Constantinopolim habitantes 
tam vi quam blandimentis, sanctorum imagines deponere, et quascunque invenire 
potuit, incendio concremavit. Et quia plerique ex populo tale scelus fieri 
prohibebant, aliquanti ex eis capite truncati, alii parte corporis multati 
sunt;
-----------------------------------------------------------
cujus errori Germanus patriarcha non consentiens, a propria sede depulsus 
est, et ejus in loco Anastasius presbyter ordinatur. Circa haec tempora 
Carolus princeps Pippinum filium suum ad Liutprandum regem direxit, ut 
ejus juxta morem capillum incideret: qui ejus caesariem incidens, ei pater 
effectus est, multisque eum ditatum regiis muneribus genitori remisit.
Carolus 18 anno regni sui cum exercitu in Wistracha venit, eamque suae 
ditioni subjecit. Anno 20 regni sui iterum cum valida manu Vasconiam ingressus 
est, et Eudonem regno simul et vita privavit; sequenti anno contra filios 
ejusdem Eudonis dimicavit.
Anno 22 regni sui Sarracenorum exercitus rursum
-----------------------------------------------------------
in Galliam introiens multam devastationem fecit, contra quos Carolus non 
longe a Narbona bellum committens, eos sicut et prius maxima caede prostravit.
Anno 24 regni sui iterato Sarraceni Gallorum fines ingressi, usque ad Provinciam 
venerunt, et capta Arelato, omnia circumquaque demoliti sunt. Tunc Carolus, 
ad Liutprandum regem mittens, auxilium contra Sarracenos exposcit, qui 
nihil moratus cum omni Langobardorum exercitu in ejus adjutorium properavit: 
quo comperto gens Sarracenorum mox ab illis regionibus aufugit.
Anno 26 regni sui Carolus bellicosissimus et victoriosissimus princeps 
Francorum moritur.
Fiunt igitur, ni fallor, anni ab incarnatione Domini
-----------------------------------------------------------
computati a quadragesimo secundo anno imperii Octaviani, usque ad ultimum 
Leonis Augusti annum, qui temporibus Caroli principis regnasse cognoscitur, 
718, menses 3, dies 2.
Discernamus etiam, si placet, eosdem annos Domini per tempora pontificum 
Romanorum, et videamus, quomodo sibi tempora principum et praesulum adinvicem 
comparata respondeant.
Beatus Petrus apostolus Romae in episcopali cathedra sedit annos 25, menses 
2, dies 2. sedit annos menses dies Linus 11 3 13 Cletus -- 12 1 11 Clemens 
-- 9 2 10 Anacletus -- 9 2 10
-----------------------------------------------------------
Euvaristus -- 9 10 2 Alexander -- 10 7 1 Xistus -- 10 2 1 Telesphorus -- 
11 3 21 Yginus -- 4 3 3 Pius -- 19 4 3 Anicetus -- 11 4 3 Sother -- 9 6 
21 Eleutherius -- 15 3 2 Victor -- 10 2 10 Zepherinus -- 8 6 10 Calixtus 
-- 6 2 10 Urbanus -- 4 10 13 Pontianus -- 9 5 2
-----------------------------------------------------------
Antherus 12 1 12 Fabianus -- 14 11 11 Cornelius -- 2 2 2 Lucius -- 3 3 
3 Stephanus -- 7 5 2 Sixtus -- 1 10 23 Dionysius -- 6 2 4 Felix -- 4 3 
25 Eutichianus -- 1 1 1 Gaius -- 11 4 12 Marcellinus -- 9 4 25 Marcellus 
-- 5 7 22 Eusebius -- 6 1 3 Melchiades -- 4
-----------------------------------------------------------
Silvester -- 24 10 10 Marcus -- 2 8 20 Julius -- 15 2 6 Liberius -- 6 3 
4 Felix -- 1 3 2 Damasus -- 18 3 12 Siricius -- 15 Anastasius 15 10 Innocentius 
-- 15 2 21 Zosimus -- 1 3 11 Bonifacius -- 3 8 7 Celestinus -- 8 10 17 
Sixtus -- 8 19 Leo -- 21 1 13 Hilarius -- 6 3 10
-----------------------------------------------------------
Simplicius -- 15 1 7 Felix -- 8 11 18 Gelasius -- 4 8 18 Anastasius -- 
1 11 24 Symachus -- 15 7 27 Hormisda -- 9 17 Mercurius -- 2 26 Felix -- 
4 2 14 Bonifacius -- 2 26 Agapitus -- 11 18 Silverius -- 1 5 11 Vigilius 
-- 18 6 26 Pelagius -- 11 10 18 Joannes -- 12 11 26 Benedictus -- 4 1 28
-----------------------------------------------------------
Pelagius -- 10 2 10 Gregorius -- 14 6 10 Sabinianus -- 1 5 9 Bonifacius 
-- 8 22 Honorius -- 12 11 13 Severinus -- 2 4 Joannes -- 1 9 18 Theodorus 
-- 6 5 18 Martinus -- 1 1 26 Eugenius -- 1 8 24 Vitellianus -- 6 Adeodatus 
-- 4 2 5 Donus -- 1 5 10 Agathos -- 2 6 4
-----------------------------------------------------------
Leo 10 17 Benedictus -- 10 12 Joannes -- 1 9 Conon -- 11 Sergius -- 14 
8 23 Joannes -- 3 2 12 Joannes -- 2 6 Sissinius -- 20 Constantinus -- 7 
15 Gregorius -- 16 9 11 Gregorius -- 10 8 25 Zacharias -- 12 3 14
Fit ergo, ut arbitramur, summa horum a temporibus beati Petri apostoli 
usque ad Zachariam papam,
-----------------------------------------------------------
qui principio regni Pippini Romanam gubernat ecclesiam, anni 703, menses 
8, dies 26. Quibus si addamus quindecim annos Octaviani, 23 Tiberii, 3 
Caii, similiter 3 Claudii, quia 4 Claudii anno Petrus apostolus Romam venit, 
et ipse jam annus in pontificatu ejus computatur, colliguntur anni 747; 
supercrescunt itaque anni pontificum annos principum Romanorum 29 annis. 
Quid horum potius sequendum sit, prudens lector videat. Illud tamen pro 
certo scimus, quod nec augustorum, nec antistitum numerus annorum cyclis 
Dionysii concordat, siquidem in alio plus, in alio minus invenitur. Nam 
secundum Dionysium anno Dominicae incarnationis 741 Carolus princeps moritur, 
et Pippinus suscepit principatum; potest autem fieri ut vitio scriptoris
-----------------------------------------------------------
numerus sit depravatus annorum.
Haec idcirco, ab ipso incarnationis Domini anno exordium capientes, usque 
huc perduximus, ut quia sequens libellus a nostra parvitate editus, per 
ejusdem incarnationis Dominicae annos tempora principum et gesta declarat, 
iste nihilominus, quo tempore, quo in loco, vel quid sub unoquoque principe 
actum sit, summatim demonstrat. Triumphos quoque sanctorum martyrum et 
confessorum, quibus in locis, vel sub quibus regibus coronam gloriae perceperunt, 
nominatim aperiat. Igitur ubi iste finitur, ille consequenter initium capiat, 
et ubi ille incipit, iste finem sortiatur.
EXPLICIT LIBER PRIMUS.
      


        INCIPIT LIBER DE GESTIS REGUM FRANCORUM.


-----------------------------------------------------------

Anno Dominicae incarnationis 741 Carolus filius Pippini, major domus et 
bellicosissimus dux Francorum, defunctus est.
Anno Dominicae incarnationis 742 Carolomannus et Pippinus filii ejus duxerunt 
exercitum contra Hunoldum ducem Aquitanorum, et ceperunt castrum quod vocatur 
Lucas, et in eodem itinere diviserunt regnum Francorum inter se, in loco 
qui dicitur Vetus Pictavis; posthaec Carolomannus eodem anno Alamanniam 
cum exercitu vastavit.
Anno Dominicae incarnationis 743 Carolomannus et Pippinus contra Odilonem, 
ducem Bajoariorum, duxerunt exercitum, et inierunt pugnam, et victores
-----------------------------------------------------------
effecti. Carolomannus absque fratre in Saxoniam perrexit, et cepit castrum 
quod dicitur Hochseoburch per placitum et pacis conditionem, et Theodericum 
Saxonem obsidem accepit; qui, sacramentis datis, in patriam dimissus est 
redire, sed posthabito sacramento fefellit.
Anno Dominicae incarnationis 744 iterum Carolomannus et Pippinus Saxoniam 
cum exercitu ingressi sunt, et rursus captus est supradictus Theodericus.
Anno Dominicae incarnationis 745 Carolomannus confessus est suo germano 
Pippino, quod mente disposuisset mundum relinquere, et pro amore Dei regnum 
terrenum deserere, ut in futura vita centuplicatam reciperet possessionem. 
Et in hoc anno nullam fecerunt expeditionem, sed praeparavit se
-----------------------------------------------------------
uterque, Carolomannus ad iter quod decreverat, et Pippinus, ut germanum 
suum ad locum honorifice cum muneribus et debita munificentia prosequeretur.
Anno Dominicae incarnationis 746 Carolomannus Romam perrexit, ibique se 
totondit, et, in Sarapte monte monasterium aedificavit in honore sancti 
Sylvestri, ibique aliquod tempus moram faciens, exinde ad sanctum Benedictum 
in Cassinum usque pervenit, et ibi monachus effectus est. Fertur autem 
de hoc sancto viro exemplum memorabile. Cum adhuc Romae positus in monasterio 
quod sibi aedificaverat, ab omnibus propter regiam nobilitatem, et, quod 
majus est, propter contemptum regni terreni et gloriam praesentis seculi, 
veneraretur et laudibus extolleretur, timens vir Deo plenus favorem laudis 
humanae,
-----------------------------------------------------------
qui tanta pro Christo reliquerat, fugam magis arripere disposuit, quam 
vanae gloriae subjacere. Et hoc tantummodum uno fido socio confessus, quem 
ab infantia in omnibus fidelem probaverat, cum eo noctu omnibus aufugit 
insciis, et ad Cassinum montem usque pervenit, nihil secum portans ex omnibus 
bonis quae corpori erant necessaria, nudus Christum secutus est. Et juxta 
morem portam monasterii pulsans, colloquium patris monasterii expetiit, 
in cujus praesentiam cum venisset, mox in terram corruit, se homicidam 
esse, se reum omnium criminum protestans, misericordiam exposcit, poenitentiae 
locum exquirit. Pater cum hominem peregrinum esse cognovisset, interrogat 
cujus patriae aut gentis esset; at ille confessus est se Francum esse, 
et ex Francia
-----------------------------------------------------------
pro tali scelere migrasse, exilium libenter ferre paratum, tantum ut patriam 
coelestem non amitteret. Spiritualis pater, ejus precibus annuens, praecepit 
eum in cella novitiorum recipi una cum suo collega, ibique probari secundum 
quod regula jubet, et tanto arctius quanto barbarae et ignotae gentis homo 
erat, implens illud apostolicum: « Probate spiritus si ex Deo sunt. » Itaque 
probatus in omni patientia, sociatus est congregationi una cum collega, 
post emensum anni circulum professus stabilitatem, conversionem
-----------------------------------------------------------
morum, et obedientiam secundum regulam sancti Benedicti. Coepit autem irreprehensibiliter 
inter fratres conversari, omnibus virtutibus pollens. Accidit autem, ut, 
juxta quod mos est, ad coquinae officium hebdomadarius deputaretur; quod 
cum libenter quidem faceret, sed in multis ignoranter offenderet, cocus 
vino exaestuans ei alapam dedit dicens: Ita te fratribus deservire oportet? 
Cui ille motus, placido vultu respondit: Indulgeat tibi Dominus, frater, 
et Carolomannus. Neque enim cuiquam nomen suum prodiderat, ne ex vocabulo 
agnosceretur. Rursus cum in quibusdam cibariis administrandis errasset, 
iterum a coco percussus est, cui eadem quae supra imprecatus est. Et cum 
jam tertio a coco crudeliter caederetur, indignatus ille comes individuus
-----------------------------------------------------------
suae peregrinationis, quod tantus vir a tam vili persona tam contumeliose 
afficeretur, jam ferre non valens, arripuit pilum, unde panis in holera 
fratrum mittendus conterebatur, et eum omni annisu percussit, dicens: « 
Nec tibi Deus parcat, serve nequam, nec Carolomannus indulgeat. » Fratres 
hoc audito valde commoti sunt, quod homo alienigena et pro misericordia 
receptus talia facere praesumpsisset. Protinus itaque custodiae mancipatur, 
ut die sequenti talis praesumptio acrius vindicaretur. In crastinum productus 
de custodia in medio conventu sistitur; percunctatus cur manus extendere 
in fratrem ministrum ausus fuisset, respondit: « Quia, inquit, vidi servum 
nequiorem omnibus, virum meliorem et nobiliorem omnium quos in terra conversari 
scio, non
-----------------------------------------------------------
solum verbis dehonestari, sed etiam plagis affici. » Furore nimio exagitati, 
quod eum, qui peregrinus venerat, caeteris praetulisset, interrogant quis 
esset ille, qui bonitate et nobilitate omnes anteiret? cur saltem patrem 
monasterii non excepisset? Ille necessitate compulsus celare non valens, 
quod Deus jam manifestari volebat, ait: « Iste est Carolomannus quondam 
rex Francorum, qui pro Christi amore regnum et gloriam mundi dereliquit, 
qui de tanta excellentia ita se humiliavit, ut modo a vilissimis personis 
non solum contumeliis afficiatur, verum etiam verberibus affligatur. » 
Quo audito tremefacti a sedibus surgunt, pedibus ejus se prosternunt, veniam 
postulant de contemptu, ignorantiam profitentur; ille contra in terram 
provolutus, cum lachrymis
-----------------------------------------------------------
negare coepit, haec non esse vera, non se esse Carolomannum, sed hominem 
peccatorem et homicidam; collegam suum perterritum propter commissum piaculum 
haec excogitasse. Quid plura? Cognitus ab omnibus cum magna reverentia 
est observatus. Haec non passi sumus praeterire; nunc ad chronica revertamur.
Anno Dominicae incarnationis 747 Gripho fugit in Saxoniam, et Pippinus 
iter faciens per Turingam, in Saxoniam introivit usque ad fluvium Missacha 
in
-----------------------------------------------------------
loco qui dicitur Scahaningi, et Gripho, collecta manu, una cum Saxonibus 
super fluvium Obacro sedit in locum, qui dicitur Orhemum.
Anno Dominicae incarnationis 748 Gripho de Saxonia egressus est, in Bajoariam 
pervenit, ipsumque ducatum sibi subjugavit. Hiltrudem cum Thassilone cepit, 
et suae ditioni subjecit. Suideger venit in solatium supradicti Griphonis. 
Haec audiens Pippinus cum exercitu illuc venit, omnesque supranominatos 
sibi subjugavit, Griphonem et Lantfridum secum duxit in Franciam, Thassilonem 
ducem Bajoariorum constituit. Griphonem vero in partibus Neustriae misit, 
et ei 12 comitatus dedit; inde iterum Gripho fugiens Wasconiam petiit, 
et ad Waipharium ducem Aquitanorum pervenit.

-----------------------------------------------------------
Anno Dominicae incarnationis 749 Burchardus Wirziburgensis ecclesiae episcopus, 
et Folradus capellanus missi sunt Romae ad Zachariam papam, ut interrogarent 
de regibus in Francia, qui illis temporibus non habentes regiam potestatem, 
reges tamen vocabantur, si bene essent an non? Et praefatus papa mandavit 
Pippino, melius sibi videri illum regem vocari qui potestatem haberet, 
quam illum qui sine regali potestate manebat, et ne perturbaretur Christianitatis 
ordo, per auctoritatem apostolicam jussit Pippinum regem creari, et sanctae 
unctionis oleo inungi.
Anno Dominicae incarnationis 750 Pippinus secundum morem Francorum electus 
in regem, et unctus per manum sanctae memoriae Bonifacii Mogontiacensis
-----------------------------------------------------------
urbis archiepiscopi, et elevatus est a Francis in regno in Suessionis civitate. 
Hildericus vero, qui falso rex vocabatur, attonsus est et in monasterium 
missus.
Anno Dominicae incarnationis 751 Pippinus rex in Saxoniam iter fecit, et 
Hildegarius episcopus occisus est a Saxonibus in castro quod dicitur Wigberc, 
et tamen Pippinus rex victor extitit, et pervenit usque ad locum qui dicitur 
Rimiae, et reversus est in Franciam, ubi ei nuntiatum est quod Gripho, 
qui in Vasconiam fugerat, germanus ejus occisus est. Stephanus papa in 
Franciam venit, solatium et adjutorium quaerens pro justitiis sancti Petri. 
Venit autem et Carolomannus, monachus et germanus supradicti regis, per 
jussionem abbatis sui in Franciam,
-----------------------------------------------------------
quasi ad conturbandam petitionem apostolicam. Hoc anno natale Domini in 
Theodonis villa, pascha in Carasiaco domnus rex celebravit.
Anno Dominicae incarnationis 752 supradictus Stephanus papa confirmavit 
Pippinum sancta unctione in regem, et cum eo inunxit duos filios ejus Carolum 
et Carolomannum ad regiam dignitatem. Eodem anno sanctus Bonifacius archiepiscopus 
annuntians Dei verbum, in Fresia a paganis interfectus,
-----------------------------------------------------------
martyr Christi occubuit. Walfridus abba in Italia clarescit.
Anno Dominicae incarnationis 753 Pippinus rex per apostolicam invitationem 
Italiam ingressus est, justitiam Petri apostoli quaerens. Haistulfus rex 
Langobardorum supradictam justitiam contradicendo, Thermopylas, id est 
clusas, Langobardorum petiit, et obviam Pippino regi et Francis venit, 
et commisso praelio, Domino auxiliante et beato Petro intercedente, Pippinus 
cum Francis victor extitit. Eodem anno Stephanus papa reductus est ad suam 
sedem per missos regis Pippini, Folradum et aliis plurimis; incluso vero 
Haistulpho rege in Papia civitate, necessitate ductus justitiam sancti 
Petri pollicitus est faciendam. Ex hac promissione rex Pippinus obsides
-----------------------------------------------------------
40 recepit, et cum sacramenta firmata reversus est in Franciam. Nec superfluum 
judicavimus, si epistolam ejusdem papae Stephani hac de causa scriptam 
huic operi inseramus: continet enim hunc modum: « Stephanus episcopus, 
servus servorum Dei. Sicut nemo se debet jactare de suis meritis, sic non 
debent opera Dei, quae in illo per suos sanctos fiunt sine suis meritis, 
silere sed praedicare, sicut angelus admonet Thobiam: unde ego pro oppressione 
sanctae Ecclesiae a rege atrocissimo et blasphemo et nec dicendo Haistulfo, 
ad optimum et sancti Petri fidelem domnum Pippinum Christianissimum regem 
in Franciam veni, ubi egrotavi usque ad mortem, et mansi aliquod tempus 
apud pagum Parisiacum in venerabili monasterio sancti martyris Dionysii; 
quem cum
-----------------------------------------------------------
jam medici desperarent, fui sicut in oratione in ecclesia ejusdem beati 
martyris subtus campanis, et vidi ante altare dominum Petrum, et magistrum 
gentium dominum Paulum, et tota mente illos recognovi de illorum surcariis, 
et tunc beatum dominum Dionysium ad dextram domini Petri subtilem et longiorem; 
dixitque bonus pastor dominus Petrus: Hic frater noster postulat sanitatem. 
Et dixit beatus Paulus: Modo sanabitur. Et appropinquans, misit manum suam 
ad pectus domini Dionysii amicabiliter, respexitque ad dominum Petrum, 
et dixit dominus Petrus ad dominum Dionysium hilariter: Tua gratia est 
sanitas ejus. Et statim beatus Dionysius thuribulum incensi et palmam in 
manu tenens cum presbytero et diacono, qui in parte stabant, venit ad me
-----------------------------------------------------------
et dixit ad me: Pax tecum, frater, noli timere, non morieris, donec ad 
sedem tuam prospere revertaris; surge sanus, et hoc altare in honore Dei 
et apostolorum Petri et Pauli, quos vides, dedica, missas gratiarum agens. 
Moxque sanus factus sum, et volebam implere quod mihi praeceptum erat, 
et dicebant qui ibi aderant, quod dementabam. Quapropter retuli illis et 
regi suisque omnibus ex ordine quae videram, et quomodo sanatus fuerim, 
et implevi quae jussa sunt mihi omnia. Gesta sunt autem haec anno ab incarnat.
-----------------------------------------------------------
Dom. 753. 5 Idus Aug. » Quo Christi roboratus virtute, inter celebrationem 
consecrationis praefati altaris et oblationem sacrificii, unxit in reges 
Francorum regem Pippinum et duos filios ejus Carolum et Carolomannum. Sed 
et Bertradam conjugem ipsius regis, indutam cycladibus regiis gratia Spiritus 
sancti septiformis consignavit in Dei nomine, atque Francorum proceres 
apostolica benedictione sanctificans, auctoritate sancti Petri sibi a Christo 
tradita obligavit, et obtestatus est, ut nunquam de altera stirpe per succedentium 
temporum curricula, ipsi vel quique ex eorum progenie orti, regem super 
se praesumant aliquo modo constituere, nisi de eorum progenie, quos et 
divina providentia ad sedem apostolicam tuendam eligere, et per eum, videlicet 
sancti
-----------------------------------------------------------
Petri vicarium, immo Domini Jesu Christi, in potestatem regiam dignata 
est sublimare et unctione sacratissima consecrare. His interpositis, ad 
chronicam redeamus. Cum Pippinus rex, ut supra expressum est, Italiam ingressus 
esset, Carolomannus monachus Vienna civitate remansit una cum Bertrada 
regina, ubi languore correptus diem clausit extremum.
Anno Dominicae incarnationis 755 cum audisset Pippinus rex ea non esse 
vera quae Haistulphus promiserat de justitiis sancti Petri, iterum Italiam 
ingressus, Papiam obsedit, Haistulphum obsidione cinxit, et rursum de justitiis 
sancti Petri firmitatem dedit, ut stabiles permanerent, et insuper Ravennam 
cum Pentapoli et omni Exarcato conquisivit et sancto
-----------------------------------------------------------
Petro tradidit. Cum autem reversus esset Pippinus rex in Franciam, meditabatur 
supradictus Haistulphus ea fallere quae promiserat. Quadam vero die cum 
venationibus inserviret, percussus est Dei judicio, vitamque cum regno 
finivit; quo modo vero missus est Desiderius in regno, in subsequentibus 
dicemus.
Anno Dominicae incarnationis 756 misit Constantinus imperator regi Pippino 
cum aliis donis organum, et rex Pippinus tenuit placitum suum in Compendio, 
ibique Thassilo venit dux Bajoariorum, et suus effectus est, per manus 
sacramentaque multa juravit Pippino et filiis ejus supra corpus sancti 
Dionysii et sancti Germani et sancti Martini; similiter
-----------------------------------------------------------
et ejus homines meliores fecerunt.
Anno Dominicae incarnationis 757 Pippinus rex in Saxoniam iter fecit, et 
in munitiones Saxonum per virtutem introivit, et in loco qui dicitur Sitnia 
multae strages factae sunt de populo Saxonum. Et tunc promiserunt se omnem 
voluntatem regis facturos, tributum etiam praesentandum, equos scilicet 
300 per singulos annos.
Anno Dominicae incarnationis 758 natus est Pippino regi filius, cui supradictus 
rex nomen imposuit suum; qui vixit annos duos, et in tertio defunctus
-----------------------------------------------------------
est. Eodem anno celebravit natalem Domini in Lengolare, et pascha in Iopila.
Anno Dominicae incarnationis 760 Pippinus rex cernens Waifarium, ducem 
Aquitanorum, minime consentire, ut justitias faceret ecclesiis quae erant 
in Francia de rebus et possessionibus illarum quae in suo ducatu erant, 
iniit consilium cum Francis, ut iter pergeret in Aquitaniam, et supradictas 
justitias quaereret, et pervenit usque in locum qui dicitur Thedoad. Quod 
cum cognovisset Waifarius, timore perterritus mittit legatos, Otbertum 
et Dawinum, et dedit obsidem Adalgarium suum propinquum, et mandavit Pippino 
se omnia redditurum, quidquid supradictus rex quaerebat in causis ecclesiasticis, 
et celebravit natalem Domini in Carisiaco, et pascha
-----------------------------------------------------------
similiter.
Anno Dominicae incarnationis 761 Waifarius minime cogitans de obsidibus 
et sacramentis datis, ut se vindicaret de injuria, quam a Francis praeterito 
anno fuerat perpessus, exercitum misit, qui usque ad Cabillonem civitatem 
venerunt, vastantes omnia. Et cum supradictus rex synodum teneret in villa 
quae dicitur Duria, nunciatum est ei, quod Waifarius perpetrasset; protinus 
exercitum movit, et Aquitaniam ingressus multa castella coepit, scilicet 
Burdellum, Clarum montem, Cantelam, Avernum, et pervenit usque ad Leomodicas, 
vastando omnia, et celebravit natalem Domini in Carisiaco, et pascha similiter.
Anno Dominicae incarnationis 762 rex Pippinus
-----------------------------------------------------------
Aquitaniam cum exercitu vastavit, et coepit civitatem Bituricas, et castrum 
quod dicitur Toarcis, et celebravit natalem Domini in villa Gentiliaco, 
et pascha similiter.
Anno Dominicae incarnationis 763 rex Pippinus habuit placitum suum in Nivernis, 
et quarto ingressus est Aquitaniam, ibique Thassilo, dux Bajoariorum, postpositis 
sacramentis, fraudulenter se inde subduxit, omnia beneficia oblitus, quae 
rex avunculus ejus ei fecerat, et Bajoariam regressus amplius noluit videre 
supradicti regis faciem. Rex autem Aquitaniam perlustrans usque ad Cadurciam 
venit, et per Lemodicas reversus, in Franciam venit. Et facta est hyems 
valida, et celebravit rex natalem Domini in villa quae dicitur Longolare, 
et pascha
-----------------------------------------------------------
similiter.
Anno Dominicae incarnationis 764 rex Pippinus habuit placitum suum in Wormatia, 
et causam diligenter pertractavit inter Waifarium et Thassilonem; celebravit 
natalem Domini in Carisiaco, et pascha similiter.
Anno Dominicae incarnationis 765 rex placitum suum habuit apud Attiniacum, 
et eodem anno sicut et superiori nusquam profectus est. Celebravit autem 
natalem Domini in Aquis villa, et pascha similiter.

-----------------------------------------------------------
Anno Dominicae incarnationis 766 rex Pippinus perrexit in Aquitaniam, et 
placitum suum habuit in Aurelianis civitate, et restauravit Argentonium 
castrum, quod antea Waifarius destruxerat, ibique Francos dimisit ad continendam 
Aquitaniam; similiter et in Bituricas fecit, et celebravit natalem Domini 
in Salmoniaco, et pascha in Gentiliaco.
Anno Dominicae incarnationis 767 rex in supra dicta villa synodum magnam 
habuit inter Romanos et Graecos de sancta Trinitate, vel de sanctorum imaginibus, 
et post haec Aquitaniam ingressus est per Narbonam; cepit autem Tolosam 
et Gavaldanem, et celebravit pascha in civitate Vienna. Eodem anno mense 
Augusto iterum Aquitaniam ingressus,
-----------------------------------------------------------
usque Bituricas venit, ibique synodum tenuit, et inde profectus, usque 
ad Garonnam venit, multas rupes et speluncas cepit, nec non castra Scoraliam 
et Torinnam et Petrociam, et reversus est Bituricas. Ibi nuntiatum est 
ei de obitu Pauli papae; ibi etiam celebravit natalem Domini.
Anno Dominicae incarnationis 768 rex Pippinus iter faciens Remistagnum 
cepit, ad Sanctones civitatem usque pervenit, et ibi cepit matrem Waifarii 
et sororem ejus et neptas ejus: inde perrexit in loco qui dicitur Montes, 
ibi Heriwicus venit ad eum, qui habebat aliam sororem Waifarii, et inde 
reversus pascha celebravit in castro quod dicitur Sels. Post haec adsumens 
secum Bertradam reginam ad Sanctonas civitatem pervenit, ibique reginam 
cum
-----------------------------------------------------------
famulis dimisit, et Petragorico perrexit, et interempto Waifario cum triumpho 
victoriae ad Sanctones reversus est, ibique moram faciens post aliquot 
dies aegrotare coepit, et inde profectus Turonis venit, et ad orationem 
ad sanctum Martinum perrexit; inde egressus Parisius ad sanctum Dionysium 
vix pervenit, ibique diem clausit extremum 8 Id. Octobr. et domnus Carolus 
et Carolomannus elevati sunt in regnum, Carolus in Noviomo civitate, Carolomannus 
in Sessionis 7 Id. Octobris, et celebravit Carolus natalem Domini in Aquis, 
pascha in Rodoma civitate.
Anno Dominicae incarnationis 769 Carolus rex Aquitaniam cum exercitu intravit, 
eo quod Hunaldus disposuisset rebellare, et totam Aquitaniam et
-----------------------------------------------------------
Vasconiam, auxiliante Deo, in deditionem recepit, et Hunaldi iniqua consilia 
dissipavit. Inde digressus ad Coloniensem civitatem venit, et inde sumpsit 
plures Francorum cum armis et omnibus utensilibus eorum, et abiit super 
flumen Dordoniam, et aedificavit ibi castrum quod dicitur Fronticis, et 
in dicto praesidio Francos collocavit. Deinde missos direxit ad Lupum Vasconem, 
mandans ut sibi Hunaldum cum uxore repraesentaret, qui ad eum confugerant. 
Adductus est praedictus Hunaldus cum uxore ad nominatum castrum, quem cum 
recepisset, in Franciam
-----------------------------------------------------------
reversus est, et celebravit natalem Domini in Duria, et pascha in Leodio 
vico publico.
Anno Dominicae incarnationis 770 Carolus habuit synodum in Wormatia civitate, 
et Berta regina perrexit in Bajoariam, et inde Italiam ingressa est, et 
rex celebravit natalem Domini in Mogontia et pascha in Heristellio.
Anno Dominicae incarnationis 771 Carolus rex synodum habuit ad Valentinianas, 
et eodem anno Carolomannus rex defunctus est in villa Salmontiaco 2 Non. 
Decembris. Venit autem Carolus ad villam Carboniacum, ubi venerunt ad eum 
Folcarius et Folradus capellani cum aliis episcopis et sacerdotibus, Werinus 
et Adalhartus comites, cum aliis primatibus qui fuerunt Carolomanni. Uxor 
vero Carolomanni
-----------------------------------------------------------
cum perpaucis Francis partibus Italiae perrexit, et celebravit rex natalem 
Domini in Adtiniaco et pascha in Heristellio.
Anno Dominicae incarnationis 772 Carolus rex synodum habuit in Wormatia, 
et inde perrexit in partes Saxoniae, et primo impetu Heresburgh castrum 
cepit, et ad Ormensul usque pervenit, et ipsum fanum destruxit, et aurum 
et argentum quod ibi repperit abstulit. Erat autem tunc siccitas magna, 
ita ut aqua deficeret in supra dicto loco, et dum vellet ibi rex duos aut 
tres dies manere, ut praedictum fanum funditus destruere posset, et aqua 
exercitui deesset, subito divina largiente gratia omnibus insciis in quodam 
torrente aquae effusae largissimae, ita ut omnis exercitus sufficienter 
haberet.
-----------------------------------------------------------
Destructo fano, rex super Wiseram fluvium venit, et ibi cum Saxonibus placitum 
habuit, et accepit 12 obsides, et reversus est in Franciam, et celebravit 
natalem Domini in Heristellio, et pascha similiter.
Anno Dominicae incarnationis 773 rex pervenit ad hyemandum in Theodonis 
villa, ubi eum adiit missus Adriani papae nomine Petrus, invitans eum una 
cum Francis, ut pro Dei amore, seu pro justitia sancti Petri acquirenda 
super Desyderium et Langobardos veniret. Venit praefatus legatus per mare 
usque in Massiliam, inde per terram usque ad regem, et ideo per mare venit, 
quia viae clausae fuerunt a Langobardis Romanis. Tunc rex fideles consuluit, 
utrum petitionibus apostolici assensum
-----------------------------------------------------------
praeberet; omnibus hoc collaudantibus, illis in partibus profectus est, 
Genevamque civitatem veniens synodum tenuit, et ibi exercitum divisit in 
duas partes. Ipse cum una parte per montem Cinysium perrexit, et misit 
Bernardum avunculum suum cum reliqua parte per montem Jovis. Conjunxerunt 
autem se uterque exercitus ad clusas. Quod cum cognovisset Desyderius, 
regi et Francis cum armatis occurrit. Tunc rex castra posuit ad easdem 
clusas, et misit occulte unam scaram de electis viris per montana. Hoc 
sentiens Desyderius statim clusas
-----------------------------------------------------------
reliquit, et quam citius potuit, Papiam ingressus est. Rex autem cum omnibus 
auxiliante Domino, et intercedente beato Petro, sine laesione Italiam ingressus 
est, et cum ad Papiam pervenisset, Desyderium intrinsecus latitantem obsedit, 
ibique in sua castra celebravit natalem Domini, et pascha in Roma.
Anno Dominicae incarnationis 774 rex dum in illis partibus pro hujusmodi 
negotio moram faceret, Saxones occasione accepta, postpositis sacramentis, 
in finibus Francorum impetum fecerunt, et usque ad castrum quod nominatur 
Buriaburg venerunt; quorum adventum incolae loci praesentientes, in jam 
dictam munitionem se receperunt. Igitur cum praefata gens saeviens coepisset 
forinsecus villarum
-----------------------------------------------------------
aedificia concremare, venerunt ad quandam basilicam in loco qui dicitur 
Friedislar, quam sanctae memoriae Bonifacius martyr consecravit, atque 
per prophetiae spiritum praedixit quod nunquam incendio cremaretur. Coeperunt 
autem praefati Saxones omni intentione certare adversus eandem basilicam, 
quemadmodum eam per quodlibet ingenium igne cremare potuissent. Et dum 
haec agerent, apparuerunt quibusdam Christianis qui erant in castello, 
simul quibusdam paganis qui in eodem erant exercitu, duo juvenes in albis 
vestimentis, qui ipsam basilicam ab igne protegebant, et propterea non 
potuerunt neque interius neque exterius ignem accendere. Interea nutu divino 
majestatis pavore perterriti, in fugam conversi sunt, nemine persequente.
-----------------------------------------------------------
Inventus autem est postea unus ex eisdem Saxonibus mortuus juxta ipsam 
basilicam, flexis genibus, acclinis supra pedes, habens ignem et ligna 
in manibus, et velut ore flaret ipsam basilicam crematurus. Dum haec aguntur, 
Carolus a Roma reversus venit Papiam, ipsamque civitatem armis cepit, insuper 
Desyderium regem cum uxore sua et filia, omnemque thesaurum palatii, ibique 
venientes omnes Langobardi de cunctis civitatibus Italiae, ejus se subdiderunt 
dominationi. Adalgisus vero filius Desyderii regis, fuga lapsus mare introivit, 
et Constantinopolim perrexit. Carolus subjugata Italia et ordinata, custodiam 
Francorum in Papia dimittens cum magno triumpho in Franciam reversus est; 
et cum venisset in locum qui dicitur
-----------------------------------------------------------
Hengilinheim, misit quatuor scaras in Saxoniam: tres pugnam cum Saxonibus 
inierunt, et Deo auxiliante victores extiterunt; quarta vero scara non 
habuit pugnam, sed capta praeda magna reversi sunt in Franciam, et celebravit 
rex natalem Domini in Carisiaco, et pascha similiter.
Anno Dominicae incarnationis 775 rex habuit synodum in villa quae dicitur 
Duria, et inde Saxoniam pergens Sigiburgh castrum cepit, Heresburgh reaedificavit, 
super Wisaram fluvium venit in locum qui dicitur Brunisberg, ubi occurrerunt 
ei Saxones volentes
-----------------------------------------------------------
ripam supradicti fluminis defendere: auxiliante Domino et Francis decertantibus, 
fugatis Saxonibus, Franci ambas ripas occupaverunt, et multi Saxones occisi 
sunt. Tunc rex, dividens exercitum, sumpsit secum partem, perrexitque usque 
ad Obaccrum fluvium, ubi omnes orientales Saxones venientes cum Hassinone 
duce eorum, dederunt obsides juxta quod placuit regi, et juraverunt sacramenta. 
Simul eo revertente venerunt Angrarii in pago qui dicitur Bucki una cum 
Brunone duce eorum, et fecerunt sicut orientales Saxones fecerant. Interea 
cum Francis qui super fluvium Wisaram remanserant, Saxones pugnam commiserunt, 
et, Deo largiente, Franci victoria potiti sunt, et plures ex Saxonibus 
interfecti sunt.
-----------------------------------------------------------
Haec audiens rex, iterum super Saxones cum exercitu irruens multam stragem 
fecit, et praedam copiosam cepit super Westphalos, et coacti obsides dederunt. 
Obsidibus itaque receptis, et praeda multa capta, rex in Franciam reversus, 
ubi nuntiatum est ei, quod Rotgaudus Langobardus postponens fidem et sacramenta 
adversus eum rebellare disponeret; statim illis in partibus iter arripuit, 
et celebravit natalem Domini in villa quae dicitur Sclezistadt in Elisacio.
* [ Eodem tempore Veneciae dux propter invidiam et insidias aliquantorum 
Venetiarum, dantes occasionem ei, ut Carolo regi Veneciam tradere vellet, 
a suis hominibus captus est, et Constantinopolim ad Constantinum imperatorem 
in exilium transmissus est.
-----------------------------------------------------------
Quam rem idem imperator diligenter exquirens et fraudulentas insidias Venetiarum 
aperte cognoscens, illorum incusationes pro nichilo duxit, et eundem ducem 
Anthipatrum patricii fecit. Quem cum legato et epistola sua ad Venetiam 
remisit, et in propria sede eum honorabiliter restituit. Nam post mortem 
ejusdem Constantini praedicti rebelles ducem interimere conabantur. Quorum 
consilium dux procaciter praevidens, Nicoforo imperatori ilico nunciandum 
misit; animadvertens autem imperator hoc facinus, mox Nicetam patricium 
ad investigandam causam in Venetiam misit; qui illo veniens, patefactis 
culpis, duodecim ex illis infidis comprehendit; quos secum reducens jussu 
imperatoris in ergastulum cum vita destinavit. 7.]

-----------------------------------------------------------
Anno Dominicae incarnationis 776 Carolus rex Italiam ingressus, Forojulianorum 
partes petivit, Rotgaudum rebellem captum decollari jussit, ad Tarvisium 
civitatem venit, ibique pascha celebravit, et ordinatis rebus, derelictis 
custodibus ex Francis in civitatibus quae adversus cum senserant, in Franciam 
cum prosperitate reversus est. Interea Saxones, cognita absentia regis, 
more solito ruptis sacramentis in unum conglobati, Heresburgh castrum aggrediuntur, 
fraudulenter Francis suadent, ut de castro exeant, et cum pace in patriam 
pergant. Sed cum illi fallacibus monitis minime assensum
-----------------------------------------------------------
praeberent, machinas praeparant, munitionem obsidione cingunt, et summis 
viribus certant, sed nihil proficiunt. Quadam itaque die cum iterum redivivo 
certamine bellum parassent, apparuit gloria Dei manifeste supra domum ecclesiae, 
quae erat infra ipsum castrum, videntibus multis, tam Christianis quam 
paganis. Nam duo scuta apparuerunt supra praefatam basilicam sanguineo 
colore flammantia, et velut in praelio quibusdam motibus agitantia. Itaque 
pagani hoc signum aspicientes, timore et formidine repleti mox in fugam 
conversi sunt, et in tantam amentiam devenerunt, ut, strictis gladiis, 
mutuis se armis confoderent. Quanto vero illi plus pavore perterriti fugerunt, 
tanto magis Christiani confortati omnipotentem Dominum laudabant, qui salvos 
facit
-----------------------------------------------------------
sperantes in se. Ex praedicto igitur loco cum tanta confusione discedentes, 
venerunt ad aliud castrum quod appellatur Desuburgh, ubi voluerunt similiter 
facere, sed, Deo auxiliante Francisque eis viriliter repugnantibus, nihil 
praevaluerunt. Oppidani vero persecuti sunt eos usque ad flumen quod Lippa 
dicitur, et multos ex eis interfecerunt. Itaque rex Wormatiam veniens, 
synodum placitumque publicum ibi tenuit, et, concilio soluto, mox Saxonum 
fines penetravit, et velut ingens tempestas omnia prosternit, munitiones 
irrumpit; Saxones perterriti ad locum ubi Lippa oritur venerunt, ibi se 
et suam patriam regi tradiderunt, et spoponderunt se Christianos esse debere. 
Tunc rex una cum Francis restauravit Heresburgh castrum et aliud castrum 
super
-----------------------------------------------------------
Lippam, ubi venientes Saxones una cum uxoribus et parvulis innumerabilis 
multitudo baptizati sunt in nomine sanctae Trinitatis. Posthaec obsides 
quantos rex expetiit dederunt; reformatis autem castellis custodiisque 
dispositis, Carolus in Franciam revertitur, et celebravit natalem Domini 
in Heristellio et pascha in Noviomago.
Anno Dominicae incarnationis 777 rex Saxoniam ingressus placitum tenuit 
in loco qui dicitur Padresbrunna, ubi omnes Saxones convenerunt, excepto 
Witichindis, qui cum paucis Saxonibus in partibus Nortmanniae confugit. 
In eodem etiam loco venerunt Sarraceni de partibus Hispaniae, quorum haec 
sunt nomina, Ibina, Larabi et filius Devizefi, qui jam Joseph nominabatur, 
et gener ejus, ubi etiam multitudo
-----------------------------------------------------------
Saxonum baptizata est et sacramenta secundum consuetudinem dederunt, ut 
perderent ingenuitatem et omnem haereditatem, nisi conservarent susceptam 
Christianitatem et promissam fidelitatem regis et filiorum ejus, nec non 
etiam et Francorum. Carolus in Franciam reversus celebravit natalem Domini 
in Duciaco, et pascha in Aquitania in villa quae dicitur Casinogilo.
Anno Dominicae incarnationis 778 Carolus cum exercitu Hispaniam ingressus 
est, venit vero primo ad Pampilonem civitatem, deinde ad Caesaraugustanam
-----------------------------------------------------------
urbem perrexit, ubi innumerabilis multitudo de partibus Burgundiae et Austrasiae 
vel Bajoariae seu Provinciae et Septimaniae, pars etiam Langobardorum in 
auxilium Francorum convenerunt. Obsidione itaque cincta civitate territi 
Sarraceni, obsides dederunt et immensum pondus auri. Ejectis itaque Sarracenis 
de Pampilona, murisque ejusdem civitatis dirutis, Vasconibusque subjugatis, 
in Franciam revertitur.
Interea Saxones audientes quod Carolus cum Francis tam longa terrarum spacia 
ab eis esset separatus, suadente Widichindo secundum consuetudinem iterum 
rebellati sunt, et ad Duriam castrum, quod Coloniae civitati contiguum 
est, usque venerunt, caedibus, rapinis et incendiis omnia devastantes.
-----------------------------------------------------------
Quod cum nuntiatum esset regi revertenti et jam commoranti Autisiodoro 
civitati, misit idem princeps scaram unam ex electis viris, quae eorum 
violentiae resisteret. Saxones audientes incolumitatem regis et adventum 
Francorum, in fugam conversi sunt; quos Franci e vestigio sequentes, repererunt 
eos super fluvium cujus vocabulum est Adarna, in loco qui dicitur Lihesi; 
ubi pugna coepta et finita, Franci auxiliante Domino victores extiterunt, 
et multitudo Saxonum est ibi occisa. Et celebravit rex natalem Domini in 
Heristellio et pascha similiter.
Anno Dominicae incarnationis 779 Carolus venit in villam, quae dicitur 
Compendium, ubi se obtulit Hildebrandus  dux cum muneribus, 
ejusque dominationi se subdidit. Eodem anno synodum
-----------------------------------------------------------
tenuit in Duria, et post haec Saxoniam ingressus usque ad Lippam venit. 
Conati sunt autem Saxones resistere in loco qui dicitur Buochol, sed nihil 
praevaluerunt. Aperta autem via Westfaluvos subjugaverunt et omnes Saxones 
qui ultra Wisaram commorabantur. Veniens autem rex in loco qui vocatur 
Medofulli, accepit obsides et sacramenta a Saxonibus, qui ab eo defecerant, 
et reversus est in Franciam, et celebravit natalem Domini in Wormatia civitate, 
et pascha similiter.
Anno Dominicae incarnationis 780 Carolus Saxoniam ingressus ad Heresburgh 
venit, et inde ad locum ubi Lippa consurgit, et ibi synodum tenuit. Inde 
progressus ad Albiam fluvium venit, et in ipso itinere Bardogavenses et 
multi de Nortliudis baptizati
-----------------------------------------------------------
sunt in loco qui dicitur Horheym, ultra Obaccrum fluvium, et pervenit usque 
ad locum ubi Jora confluit in Albia. Dispositis itaque tam Saxonibus quam 
Sclavis, in Franciam reversus est. Inito autem consilio, ut Romam pergeret 
orationis causa una cum conjuge Hildegarda, celebravit natalem Domini in 
Papia civitate.
Anno Dominicae incarnationis 781 Carolus iter pergens celebravit pascha 
in Roma, et ibi baptizatus est filius ejus Pippinus ab Adriano papa, qui 
et ipse eum de sacro fonte suscepit, et duo filii ejus a
-----------------------------------------------------------
supradicto pontifice inuncti sunt in reges, idem Pippinus super Italiam, 
Ludowicus super Aquitaniam. Inde reversus venit Mediolanum, ubi baptizata 
est filia ejus Gisla ab archiepiscopo Thoma, qui et ipse eam a sacro fonte 
levavit. His ita peractis, reversus est in Franciam. Per id tempus legati 
apostolici, Formosus et Damasus episcopi, cum missis regis, Siculfo capellano 
et Euvardo magistro directi sunt ad Thassilonem ducem, commonentes et contestantes 
ex auctoritate apostolica, ut recordaretur priorum sacramentorum, et non 
aliter faceret, nisi sicut jurejurando jam dudum promiserat Pippino regi 
et filiis ejus. His admonitionibus consensit Thassilo, et sumptis obsidibus 
a rege, venit Wormatiam. ubi renovavit sacramenta, et dedit duodecim obsides;
-----------------------------------------------------------
 Celebravit autem 
rex natalem Domini in Carisiaco, et pascha simul.
Anno Dominicae incarnationis 782, Carolus Coloniam veniens, Rhenum transiit 
et synodum tenuit ubi Lippa consurgit; ubi omnes Saxones convenerunt, excepto 
rebellis Widichindus. Illuc etiam venerunt legati Godefridi regis Nortmannorum. 
Altdeni et Hosmundi, nec non etiam legati Avarorum missi a Cacano et Jugorro. 
Peracto placito, reversus est rex in Franciam. Saxones iterum fidem violant, 
arma corripiunt, suadente Widichindo. Rex autem ea tempestate miserat nuncios 
suos Adalgisum et Geilonem atque Conradum viros potentes, ut ducerent exercitum 
Francorum et Saxonum super Sclavos
-----------------------------------------------------------
paucos, qui adhuc rebelles erant. Supradicti vero principes, cum jam in 
itinere essent audientes quod Saxones rebellassent, super eos arma verterunt, 
et commisso praelio multos ex eis interfecerunt, in qua pugna duo duces 
ceciderunt, videlicet Adalgisus et Geilo, in monte qui dicitur Suntdal. 
Hoc audiens imperator, cum Francis quos sub celeritate congregare potuit 
illuc perrexit, et pervenit usque ad locum ubi Alara confluit in Wisara. 
Tunc omnes Saxones iterum convenientes subdiderunt se sub potestate supradicti 
regis, et reddiderunt seditiosos, qui illam rebellionem maxime terminaverunt, 
ad occidendum quatuor millia quingentos viros. Widichindus vero partibus 
Nortmanniae aufugit. Interfectis itaque seditionis exilioque damnatis rex
-----------------------------------------------------------
in Franciam reversus est, et celebravit natalem Domini in Theodonis villa, 
et pascha similiter.
Anno Dominicae incarnationis 783 obiit Hildegardis regina pridie Kalend. 
Maii, quod evenit tunc in vigilia ascensionis Domini. et rex iterum Saxoniam 
ingressus est, eo quod Saxones iterum rebellassent, et cum paucis Francis 
ad Thietmalli venit; ibi Saxones paraverunt pugnam in campo viriliter. 
Tunc rex cum Francis super eos irruit, et magnam stragem ex eis fecit, 
ita ut perpauci fuga elaberentur. Post peractam victoriam venit rex ad 
Paderbrunna.
-----------------------------------------------------------
ubi coadunato exercitu, denuo super Saxones irruit, qui se sociaverant 
super fluvium, cujus vocabulum est Asa. Ibi iterum pugna inita, non minor 
numerus Saxonum cecidit, quam in superiori praelio ceciderat. Tunc rex 
Wisaram transiit, et ad Albiam usque pervenit, post haec in Franciam revertitur. 
Eodem anno obiit Bertha regina 4 Id. Julii: et cum Wormatiam pervenisset 
rex, sociavit sibi in matrimonium Fastradanam reginam; et celebravit natalem 
Domini in Heristellio, et pascha similiter.
Anno Dominicae incarnationis 784 Carolus ingressus est Saxoniam, eo quod 
iterum rebellassent et cum eis aliqua pars Fresonum, et pervenit usque 
ad Huculvi, circueundo et vastando omnia. Erat autem nimia inundatio aquarum. 
Ipse igitur per
-----------------------------------------------------------
Thuringiam ab orientali parte intravit super Hostfalaos, porro filium suum 
Carolum dimisit cum valida manu contra Westfalaos. Itaque rex Thuringiam 
ingressus, pervenit usque ad fluvium Albiae, et inde ad Tagnfurt, deinde 
ad Scaininge, ex quo loco reversus est in Franciam. Westfalai vero congregaverunt 
se juxta Lippam, quibus occurrit filius regis in pago qui dicitur Dragini, 
et inierunt pugnam, quibus viriliter superatis, reversus est Wormatiam 
ad genitorem suum. Rex itaque consultis fidelibus, iterato hyemis tempore 
Saxoniam intravit, et celebravit natalem Domini Skidrioburch Wizzagawi 
super fluvium Ambra, in villa quae dicitur Liuhidi.
Anno Dominicae incarnationis 785 rex usque Adrine venit super fluvium Wisara, 
ubi confluit
-----------------------------------------------------------
Wachna, et propter nimiam inundationem aquarum inde reversus est Heresburgh, 
ubi uxorem suam Fastradanam cum filiis et filiabus venire jussit, et ibi 
tota hyeme resedit, ibi etiam pascha celebravit, et multis vicibus scaras 
super Saxones misit, et eorum castra depraedatus est, et in Maio synodum 
ad Paderbrunna habuit, et inde iter pergens, nullo contradicente, totam 
Saxoniam circuivit. Venit autem in Bardengawi, et inde misit post Widichindum 
et Abbionem, et utrosque ad se fecit venire, quos sacramento firmavit, 
ut in Franciam ad eum venirent. Qui, acceptis obsidibus, ad Attiniacum 
ad regem venerunt, ibique baptizati sunt, et tunc tota Saxonia subjugata 
est Francis; et in eadem villa celebravit rex natalem Domini, et pascha 
similiter.

-----------------------------------------------------------
Anno Dominicae incarnationis 786 Carolus misit exercitum suum partibus 
Britanniae una cum misso suo Odulpho principe cocorum, ubi multa castella 
adquisierunt Franci, et eorum primates repraesentaverunt Wormatiam regi 
in publico conventu. Tunc rex videns se ex omni parte pacem habere, Romam 
perrexit orationis causa, et ut ibi cum missis imperatoris colloquium haberet, 
et celebravit natalem Domini in Florentia civitate.
Anno Dominicae incarnationis 787 Carolus Romam venit, et a pontifice Adriano 
honorifice susceptus
-----------------------------------------------------------
est, ubi aliquot dies moratus est. Quod cum audisset Heregisus dux Beneventanorum, 
timore perterritus, misit Romaldum filium suum cum magnis muneribus ad 
regem, postulans pacem, et promittens se omnem voluntatem ejus facturum. 
Sed his suasionibus minime apostolicus credidit, sed magis hortatus est 
regem, ut Beneventi fines intraret, quod et fecit. Et cum Capuam venisset, 
Herigisus reliquit Beneventum et in Salernum secessit, ibique se munivit. 
Exinde misit filium suum Grimaldum (nam Romaldum rex secum retinebat) cum 
magnis muneribus, offerens obsides et promittens omnem fidelitatem, tantum 
ut ab impugnatione cessaret. Tunc rex cum consultu fidelium et sacerdotum, 
ne penitus episcopia et monasteria devastarentur, elegit duodecim
-----------------------------------------------------------
obsides, et tertium decimum filium supradicti ducis Grimaldum, et accepta 
munera, juraverunt ei omnes Beneventani, et reversus est Romam, ibique 
celebravit pascha cum praesule sedis apostolicae. Venerunt etiam in eodem 
loco missi Thassilonis Arnus episcopus et Henricus abbas, rogantes papam, 
ut pacem faceret, litemque terminaret inter Carolum regem et Tassilonem 
ducem. Ex qua causa multum decertavit apostolicus. Rex autem ad postulata 
respondit, se per multa tempora quaesisse, sed minime obtinere potuisse: 
ne tamen inobediens videretur esse monitis apostolicis, asseruit se in 
ejusdem papae praesentia cum eisdem missis pacem velle firmare. Illis autem 
renuentibus, atque dicentibus non se audere pro seniore diffinitivam proferre 
sententiam,
-----------------------------------------------------------
neque se ad hoc destinatos esse, videns apostolicus facta mendacia, et 
cognoscens instabilitatem ducis, iratus anathematizavit praedictum Thassilonem 
et omnes illi faventes, nisi fidelitatem quam regi Pippino et filio ejus 
Carolo promiserat, per omnia observaret; contestans per eosdem missos eundem 
virum, et monens ne per ejus obdurationem et perfidiam sanguis Christianorum 
funderetur, et terra devastaretur. Et si ipse dux nullatenus obedire vellet, 
tunc Carolus et exercitus ejus absoluti essent a Deo et sancto Petro, et 
quicquid in ducatu ejus perpetratum esset incendiis et homicidiis vel qualicunque 
malicia, totum hoc super Thassilonem et socios ejus verteretur, et rex 
et Franci essent innoxii. His verbis absolutis missis Thassilonis, rex 
oratione
-----------------------------------------------------------
ad limina apostolorum completa, et benedictione percepta, in Franciam gressum 
dirigit, et Wormatiam ubi erat Fastradana conjux ejus pervenit, ubi synodum 
congregavit, et manifestavit sacerdotibus et optimatibus regni causas itineris, 
et qualiter versutia Thassilonis coram summo pontifice esset deprehensa. 
Misit itaque cum consultu fidelium ad eundem Thassilonem monens, ut apostolicis 
adhortationibus obtemperaret; qui cum nollet obedire, rex partibus Bajoariae 
exercitum movit, et venit in loco qui dicitur Lechfeld, super civitatem 
Augustam, et venerunt orientales Franci et Thuringi et Saxones super Danubium 
in locum qui dicitur Faringa. Porro Pippinus rex de Italia cum exercitu 
venit ad Trientum.
-----------------------------------------------------------
Tunc perspiciens se Thassilo ex omni parte esse circundatum, et videns 
quod Bajoarii magis essent fideles Carolo quam sibi, undique coarctatus 
venit ad eum tradens se manibus ejus ad servitium, reddensque ducatum sibi 
commissum a Pippino rege, et se in omnibus peccasse et male egisse confessus 
est; et denuo renovans sacramenta dedit duodecim obsides electos, et tredecimum 
filium suum Theodonem. Rex, receptis obsidibus, reversus est in Franciam, 
et celebravit natalem Domini in Engilinheim, et pascha similiter.
Anno Dominicae incarnationis 788 rex congregavit synodum in praefata villa, 
ibique venit Thassilo, coeperunt autem eum Bajoarii accusare, quod fidem 
promissam violasset, suadente uxore Liutberga. Et
-----------------------------------------------------------
objecta Thassilo denegare non potuit, sed comprobatus est se ad Avaros 
postea transmisisse, et in vitam fidelium regis consiliasse. Ad ultimum 
confessus est se dixisse, etiam si decem filios haberet, omnes mallet amittere. 
quam ita manere sicut juraverat. Ex his et aliis multis ab omnibus dijudicatus 
est ad mortem. Et cum omnes capitalem sententiam proclamarent, rex misericordia 
motus, eo quod consanguineus ejus esset, obtinuit ab ipsis Dei suis fidelibus 
ne moreretur. Interrogatus ergo a rege quid agere vellet, terrae prostratus 
licentiam in monasterium intrandi expetiit, ut ibi peccata sua deplorare 
potuisset. Similiter et filius ejus Thiodo fecit. Igitur attonsi sunt, 
et in monasterium missi. Pauci Bajoarii qui cum Thassilone senserant, in 
exilium sunt missi.
-----------------------------------------------------------
Eodem anno commissum est bellum inter Graecos et Langobardos, ducibus Hildebrando 
de Spoleto, et Grimaldo de Benevento, et Winegiso a rege directo cum Francis, 
et fugati sunt Graeci, et victores extiterunt Franci et Langobardi. Per 
idem tempus pugna commissa est inter Avaros et Francos, qui Italia habitabant, 
et, Deo largiente, victoriam obtinuerunt Franci. Tertia pugna commissa 
est inter Avaros et Bajoarios in campo Iborae, et fuerunt ibi missi regis 
Grahamanus et Odocar cum aliquibus Francis, et Deo auxiliante victoria 
fuit Francorum seu Bajoariorum. Haec omnia supradictus Thassilo et uxor 
ejus Liuthirga terminaverunt. Quarta pugna fuit contra Avaros, qui voluerunt 
vindicare eos qui in praelio superius dicto ceciderunt, sed, Deo adjuvante, 
victoria
-----------------------------------------------------------
Christianis cessit. Post haec Carolus ad Reganesburg venit, ibique marcas 
et fines Bajoariorum disposuit, indeque reversus est in Franciam, et celebravit 
natalem Domini in Aquis palatio, et pascha similiter.
Anno Dominicae incarnationis 789 rex Rhenum ad Coloniam transiit, et Saxoniam 
ingressus, ad Albiam fluvium venit; ibique duos pontes construxit, et ex 
utraque parte pontis castra aedificavit ex lignis et terra, et inde progressus 
Sclavorum fines intravit, et Sclavos cognomento Wiltzi suo dominio subjugavit. 
Fuerunt cum eo in eadem expeditione Franci et Saxones, Fresones autem navigio 
venerunt per Habola fluvium. Fuerunt etiam cum eo Sclavi Survi
-----------------------------------------------------------
et Abotridi, quorum princeps vocabatur Wisan. Obsidibus itaqua receptis, 
reversus est in Franciam, et celebravit natalem Domini Wormatiae, et pascha 
similiter.
Anno Dominicae incarnationis 790 nullum iter fecit rex, sed in supradicta 
civitate rex celebravit natalem Domini, et pascha similiter.
Anno Dominicae incarnationis 791 Carolus partibus Bajoariorum perrexit, 
et ad Reganesburg venit, ubi et exercitum suum convenire jussit; ibique 
cum consilio optimatum regni disposuit ire in Avarorum regnum propter maliciam 
intolerabilem, quam in Galliorum populos commiserunt et in ecclesiis Dei. 
Venit ergo cum exercitu usque ad Anisum fluvium, ubi triduanum jejunium 
cum letaniis fecerunt,
-----------------------------------------------------------
postulantes pro salute exercitus, et adjutorio Dei, et vindictam inimicorum. 
Rex itaque litora Danubii de australi parte tenuit, Saxones autem cum quibusdam 
Francis, et plurima multitudine Fresonum de aquilonali, et ita pergentes 
venerunt ubi jam dicti Avares munitiones habebant paratas, de australi 
parte ad Chumberch, de aquilonali vero ripa in loco qui dicitur Camp; sic 
enim nominatur ille fluvius qui ibi influit in Danubium. Itaque Avares 
cum ex utraque ripae parte vidissent exercitum, et classem per medium fluvium 
venientem, tantus error, Deo faciente, super eos cecedit, ut, dimissis 
praesidiis munitionum, fugae latibula quaererent, et sic Christo duce uterque 
exercitus absque laesione Pannoniam introivit. Pervenit autem rex usque 
ad fluvium qui vocabatur
-----------------------------------------------------------
Raba, omnia caedibus incendiis, rapinisque devastans, et inde reversus 
Reganesburgh celebravit ibi natalem Domini, et pascha similiter.
Anno Dominicae incarnationis 792 Feliciana haeresis condempnata est, quem 
Felicem Engilbertus in praesentiam Adriani pontificis adduxit, et post 
confessionem haeresim abdicavit. Eodem anno nulla expeditio facta est, 
sed tantum pons super naves ad flumina transeunda compactus est anchoris 
et funibus, ita cohaerens, ut jungi et dissolvi possit, et celebravit rex 
natalem Domini in eodem loco idem Reganasburgh.
Anno Dominicae incarnationis 793 Carolus de Reganesburgh proficiscens, 
ad fossatum magnum inter fluvios Alcmonia et Radenza venit, ibique summi
-----------------------------------------------------------
pontificis missi cum magnis muneribus in praesentiam ejus venerunt; ibi 
etiam nunciatum est ei, Saxones iterum more solito fidem et promissa violasse. 
Inde navigio per Radenza Mohin ingressus, natalem Domini celebravit in 
Wurzaburhc.
Anno Dominicae incarnationis 794 celebravit rex pascha in Franconofurt, 
ibique congregavit synodum magnam episcoporum Galliarum, Germanorum et 
Italorum, ubi fuerunt missi apostolici Theophilus et Stephanus episcopi. 
In hac synodo tertio condemnata est haeresis Feliciana, quam damnationem 
per auctoritatem sanctorum Patrum in libro conscripserunt, quem librum 
omnes sacerdotes manibus propriis conscripserunt. Eodem tempore obiit Fastradana 
regina,
-----------------------------------------------------------
et in monasterio sancti Albani honorifice sepulta est. Pseudosynodus Graecorum, 
quam pro adorandis imaginibus fecerunt, a pontificibus rejecta est. Post 
haec rex, diviso in duas partes exercitu, Saxoniam ingressus est: ipse 
per Thuringiam, Carolus vero filius ejus ad Coloniam Rhenum transivit. 
Saxones vero congregantes se in loco Finisfelt, praeparaverunt se ad pugnam. 
Cum vero audissent se ex duabus partibus esse circundatos, dissipavit Deus 
consilia eorum, et quamvis fraudulenter Christianos se esse et fideles 
regi fore promiserunt. Rex in Franciam reversus, celebravit natalem Domini 
in Aquis palacio, et pascha similiter.
Anno Dominicae incarnationis 795 rex venit Mogontia, ibique tenuit placitum 
suum in villa quae dicitur
-----------------------------------------------------------
Cuffinstein, in suburbio ejusdem urbis. Audiens vero quod Saxones secundum 
consuetudinem promissionem suam, quam de observanda Christianitate et fidelitate 
regis tenenda fecerant, irritam fecissent, cum exercitu Saxoniam intravit, 
et usque ad fluvium Albia pervenit ad locum qui dicitur Hliuni, in quo 
hisdem diebus Wizzam Abrotidorum rex a Saxonibus occisus fuerat: ibi etiam 
venerunt missi Thudun, qui in gente et regno Avarorum magnam potestatem 
habebat, affirmantes quod idem Thudun cum terra et populo suo se regi dare 
vellet, et ejusdem ordinatione Christianam fidem suscipere. Rex itaque 
afflictis magna ex parte Saxonibus eorumque terra vastata, acceptis obsidibus 
in Franciam rediit, et celebravit nat. Dom. Aquis, et pascha similiter.

-----------------------------------------------------------
Anno Dominicae incarnationis 796 Adrianus papa obiit, et Leo mox in pontificatu 
successit, statimque misit regi legatos cum muneribus, claves etiam confessionis 
sancti Petri et vexillum Romanae urbis direxit. Henricus, dux Forojulanorum, 
missis hominibus suis cum Wonomiro Sclavo in Pannonia, Iringum gentis Avarorum 
principem, longis retro temporibus qui eum civili bello fatigatis inter 
se principibus, improvise expoliavit. Caganus et Jugoro intestina clade 
interempti sunt, thesaurum priscorum regum multa seculorum prolixitate 
collectum idem dux Carolo ad Aquis palatium misit; quo accepto, peracta 
largitori omnium bonorum gratiarum actione, magnam partem inde Romam ad 
limina apostolorum misit per Engilbertum abbatem. Porro reliquam partem 
optimatibus.
-----------------------------------------------------------
clericis sive laicis, caeterisque fidelibus suis largitus est. Per idem 
tempus Thudun secundum promissionem suam cum magna parte Avarum ad regem 
venit, et se cum populo suo et patria regi tradidit; et ipse et populus 
ejus baptizatus est, et muneribus susceptis redierunt ad propria. Eo tempore 
rex cum exercitu Saxoniam ingressus est, et Pippinus rex in Pannoniam cum 
exercitu introivit. Venit autem legatio Pippini regis ad patrem in Saxoniam, 
quae dixit, quod Avares post interfectionem priorum ducum super se constituissent 
regem nomine Kaiam, et Pippinus contra eum certare disponeret. Rex peragrata 
Saxonia in Franciam se recepit, et in Aquis palatio filium suum Pippinum 
a Pannonia redeuntem et partem
-----------------------------------------------------------
thesauri quae remanserat adducentem laetus aspexit. [Et celebravit in eodem 
loco natalem Domini et pascha similiter.]
Anno Dominicae incarnationis 797 Barcilona civitas Hispaniae, quae jam 
pridem a Francis disciverat, per Thatim, praefectum ipsius, Francis est 
reddita. Nam ipse ad palatium veniens, et civitatem cum semetipso regi 
tradidit. Eo tempore expeditio facta est in Saxoniam, et usque ad oceanum 
trans omnes paludes et invia loca pertransiit exercitus, et rex de Adulo 
hoc regressus--hoc enim loco nomen est, ubi oceanus Saxoniam alluit,--tota 
Saxonum gente in deditionem per obsides accepta, in Aquis palatio reversus 
est, ubi Abdellam Sarracenum, filium Ibin magni regis, qui a fratre regno 
pulsus in Mauritania
-----------------------------------------------------------
exulabat, ipse semetipso commendante suscepit. In eodem loco et legatus 
Nicetae qui tunc Siciliam regebat, nomine Theophilus, venit imperatoris 
epistolam portans, quem honorifice suscipiens, post aliquot dies absolvit. 
Ipse vero Novembri mense mediante, ad hyemandum cum exercitu Saxoniam intravit, 
positisque castris juxta Wisaram fluvium, locum castrorum Heristellium 
vocari jussit. Illuc legati gentis Avarorum cum muneribus magnis venerunt. 
De eodem loco Abdellam Sarracenum cum filio suo Ludowico in Hispaniam ire 
jussit, et filium suum Pippinum in Italiam remisit, ipse ad disponendum 
Saxoniam totum hyemis tempus impendens, ibi natalem Domini, ibi pascha 
celebravit.
Anno Dominicae incarnationis 798 venit ad regem
-----------------------------------------------------------
legatus Haldifonsi, regis Galliciae et Asturiae, nomine Frola, papilionem 
mirae magnitudinis praesentans. Et in ipso paschae tempore, Nordliudi trans 
Albiam sedentes, seditione commota legatos regios qui tunc ad justitias 
faciendas apud eos conversabantur, comprehenderunt, quosdam ex eis trucidaverunt, 
caeteros ad redimendum servaverunt. Rex itaque collecto exercitu, de Heristelli 
ad locum qui Minda dicitur perrexit, et facto consilio, in desertores arma 
corripuit, et totam inter Albiam et Wisaram Saxoniam depopulando peragravit. 
Nortliudi contra Transachonem, ducem Abrothidorum, et Hebruinum, legatum 
regis, commisso praelio victi sunt. Caesa sunt ex eis in eo praelio quatuor 
milia; caeteri qui fugerunt, de pacis conditione tractare coeperunt. Rex,
-----------------------------------------------------------
acceptis obsidibus a Saxonibus, in Franciam reversus est, et Aquis perveniens 
legationem Graecorum Constantinopoli missam suscepit. Erant enim legati 
Michahel patritius quondam Phrygiae, et Theophilus presbyter, epistolam 
Hirenae imperatricis ferentes. Nam filius ejus Constantinus imperator a 
suis comprehensus et excaecatus est. Haec tamen legatio tantum de pace 
fuit; quos cum absolvisset, absolvit etiam cum eis et Sisinnium fratrem 
Tharasii, Constantinopolitani episcopi, jam dudum in Italia praelio captum. 
Hoc anno sidus Martis in toto coelo non comparuit. Insulae Baleares a Mauris 
et Sarracenis depraedatae sunt. Aldefonsus, rex Galliciae et Asturiae, 
praedata Olisipona ultima Hispaniae civitate, loricas,
-----------------------------------------------------------
mulos captivosque Mauros regi per legatos, Frojam et Basilicum, hyemis 
tempore misit, et celebravit natalem Domini in eodem loco, et pascha similiter.
Anno Dominicae incarnationis 799 Romani Leonem papam letania majore captum 
excaecaverunt, ac linguam ejus radicitus absciderunt; qui in custodia missus 
noctu per murum evasit, et ad legatos regis, qui tunc apud basilicam sancti 
Petri erant, Wirundum scilicet abbatem, et Winigisum Spolitanorum ducem 
veniens, Spoletum ductus est. Rex Saxoniam ingressus, apud Paderbrunna 
castris positis consedit, et inde diviso exercitu, Carolum filium suum 
cum medietate ad colloquium Sclavorum, et ad recipiendos Saxones qui ex 
Nortliudis venerunt, in Bardengavi
-----------------------------------------------------------
direxit. In eodem loco Leonem papam summo cum honore suscepit, ibique reditum 
Caroli filii sui expectans, Leonem pontificem simili quo susceptus erat 
honore dimisit, qui statim Romam profectus est. Recepto cum prosperitate 
filio, Aquis repedavit, ubi legatus Michaelis Siciliae praefecti, nomine 
Danihel, ad eum venit, atque inde cum magno honore dimissus est. Eodem 
anno gens Avarum a fide quam promiserat defecit, et Einricus, dux Forojulanorum, 
post tot victorias prospere gestas juxta Tharsicam, Liburniae civitatem, 
insidiis civium oppressus est. Per idem tempus Geroldus, cum esset comes 
et Bajoariae praefectus, commisso cum Avaribus praelio interficitur [et 
in Augia sepelitur] de quo in visione Witini legitur, quod inter martyres
-----------------------------------------------------------
sit adnumeratus. Insulae Baleares quae a Mauris et Sarracenis depraedatae 
sunt, postulato et accepto a Francis auxilio, a praedonum incursione defensati 
sunt, signa quoque Maurorum in pugna sublata regi praesentata sunt. Wido 
comes, qui Marcam contra Britones tenebat, cum sociis Britanniam ingressus 
totamque perlustrans, in deditionem recepit, et regi de Saxonia revertenti 
arma ducum qui se tradiderant inscriptis singulorum nominibus praesentavit. 
Tota itaque Britannia, quod nunquam antea fuit, Francis subjugata est. 
Eodem anno monachus quidam de Hierosolymis veniens, reliquias multas attulit 
regi ex parte patriarchae Hierosolymitani. Azan, praefectus civitatis quae 
dicitur Oscaclavis, regi munera misit. Celebravit rex natalem Domini in
-----------------------------------------------------------
eodem palatio.
Anno Dominicae incarnationis 800 rex absolutum Hierosolymitanum monachum, 
misit cum eo Zachariam presbyterum, de palatio suo, et per illum multam 
pecuniam misit per illa sancta loca ubi Dominus conversatus est corporaliter. 
Ipse medio Martio de Aquis egressus, litus oceani Gallici perlustratus 
est, et in ipso mari quod tunc a piratis infestabatur, classem instituit 
et praesidia disposuit. Pascha apud sanctum Richarium celebravit: indeque 
iterum per litus oceani ad Rothomagum civitatem pervenit, ibique Sequana 
amne transmisso, Turonis ad sanctum Martinum orationis causa profectus 
est, ibique aliquot dies moratus est, propter adversam Liutkardae
-----------------------------------------------------------
conjugis valetudinem, quae ibidem et defuncta et humata est. Obiit autem 
pridie Non. Junii. Inde per Aurelianis ac Parisius regressus, Aquis palatium 
venit. Eodem anno pridie Non. Junii, contra morem et naturam aspera et 
gelu concreta fuit pruina, et 7 Id. Julii similiter, sed tamen nullam incommoditatem 
fructibus attulit. Mense Aug. Mogontia placitum tenuit, et inde movens 
cum exercitu Ravennam venit, ubi 7 dies moratus, Romam gressum direxit, 
filio suo Pippino cum exercitu in Beneventum misso. Itaque cum Romam venisset, 
occurrit ei pridie Leo papa et senatus Romanorum apud Nomentum, duodecimo 
ab Urbe lapide, et summa eum humilitate summoque honore suscepit, prandens 
cum eo in eodem loco. Igitur statim eum ad Urbem praecessit, et
-----------------------------------------------------------
in crastinum in gradibus basilicae beati Petri apostoli stans, missis obviam 
Romanae urbis vexillis cum crucibus atque reliquiis, ordinatis etiam atque 
dispositis per congrua loca tam peregrinorum quam civium turmis, qui venienti 
laudes dicerent, ipse cum clero et episcopis ante gradus ecclesiae eum 
humiliter suscepit, dataque benedictione in basilicam beati Petri apostoli 
cunctis psallentibus introduxit. Hoc autem factum est 8 Kal. Decemb. Post 
7 vero dies rex concione vocata, cur Romam venisset patenter indicavit, 
et inde cotidie ad ea quae venerat facienda operam dedit, inter quae, quod 
maximum et difficillimum erat, de discutiendis criminibus quae summo pontifici 
objecta erant. Causa itaque ventilata, cum nullus probator aut testis legitimus 
appareret, qui
-----------------------------------------------------------
locum controversiae subire praesumeret, praefatus pontifex coram omni populo 
in domo sancti Petri evangelium portans ambonem conscendit, invocatoque 
sanctae Trinitatis nomine, jurejurando ab objectis se criminibus purgavit. 
Eadem die Zacharias presbyter cum duobus monachis, uno de monte Oliveti, 
altero de Bethleem, Romam venit, quos episcopus Hierosolymorum ad regem 
direxit, qui benedictionis causa claves sepulcri Domini ac loci calvariae, 
claves etiam civitatis cum vexillo detulerunt; quos rex benigne suscipiens, 
aliquot dies secum detinuit, et mense Aprili remuneratos absolvit. Et celebravit 
ibi rex natalem Domini.
Anno Dominicae incarnationis 801 cum rex ipso die natalis Domini ante confessionem 
sancti Petri ab oratione
-----------------------------------------------------------
surgeret, Leo papa coronam capiti ejus imposuit, et a cuncto Romanorum 
populo ter acclamatum est: Carolo Augusto a Deo coronato, magno et pacifico 
imperatori Romanorum, vita et victoria! Et post laudes more antiquorum 
principum adoratus est, et ablato patricii nomine Imperator et Augustus 
est appellatus. Post paucos autem dies jussit eos, qui anno superiori pontificem 
deposuerant, exhiberi, et habita de eis quaestione secundum legem Romanam, 
ut majestatis rei capitali sententia damnati sunt, pro quibus tamen papa 
pio affectu apud imperatorem intercessit. Nam vita et membrorum integritas 
eis concessa est, caeterum pro facinoris magnitudine exilio deportati sunt. 
Hujus factionis fuere principes
-----------------------------------------------------------
Paschalis numiculator, et Campullus sacellarius, et multi alii nobiles 
Romani, qui omnes eadem sententia damnati sunt. Ordinatis itaque Romanae 
urbis totius Italiae, non tantum publicis, sed etiam ecclesiasticis rebus 
et negotiis, missaque iterum super Beneventanos cum Pippino filio hostili 
expeditione, ipse post pascha 4 Kalend. Maii Romam egressus est, et venit 
Spoletum, et dum ibi moraretur, 2 Kalend. Maii, hora noctis secunda terraemotus 
ingens factus est, quo tota Italia graviter concussa est; quo motu tectum 
basilicae beati Pauli apostoli magna ex parte cum suis trabibus corruit. 
Eodem anno loca quaedam circa Rhenum et in Gallia et in Germania terrae 
motu tremuerunt, et pestilentia propter mollitiem hyberni temporis facta 
est. Imperator de
-----------------------------------------------------------
Spoleto Ravennam veniens, aliquot dies ibi moratus, Papiam perrexit. Ibi 
nunciatum est ei, legatos Aaron Amirmulin, regis Persarum, portum Pisae 
intrasse, quibus obviam mittens, inter Vercellas et Eboreiam eos sibi fecit 
praesentari. Unus enim ex eis erat Persa de oriente, legatus regis Persarum, 
alter Sarracenus de Africa, legatus Admirati Habraham, qui in confinio 
Africae in Fossato possidebat, qui Isaac Judaeum, quem imperator ante quadriennium 
ad regem Persarum cum Lantfrido et Sigimundo miserat, reversum cum magnis 
muneribus nuntiaverunt. Nam Lantfridus et Sigimundus in itinere defuncti 
sunt. Misit itaque rex Herchenbaldum notarium in Liguriam ad naves parandas, 
ubi elephans et ea quae deferebantur, subveherentur, ipse vero
-----------------------------------------------------------
celebrato die nativitatis sancti Joannis baptistae apud Heboreiam, Alpes 
transgressus in Galliam reversus est. Ipsa aestate capta est civitas Barcilona 
Hispaniae, jam tunc minus plus biennio obsessa; Zatun praefectus ejus et 
alii quam plures Sarraceni comprehensi sunt. Et in Italia Theate civitas 
similiter capta et flammis exusta est, ejusque praefectus Rotselmus comprehensus 
est. Castella quae ad illam civitatem aspiciebant, in deditionem recepta 
sunt. Zatun et Rotselmus exilio damnati sunt. Mense Octobrio Isaac Judaeus 
de Africa cum elefanto regressus, portum Veneris intravit, et quia propter 
nives Alpes transire non potuit, Vercellis hyemavit. Imperator Aquis natalem 
Domini celebravit.
Anno Dominicae incarnationis 802 Hirene imperatrix
-----------------------------------------------------------
de Constantinopoli misit legatum nomine Leonem ad imperatorem de pace confirmanda 
inter Francos et Graecos, et imperator Constantinopolim misit Jesse episcopum 
Ambianensem, et Elingaudum comitem, ut pacem cum ea statuerent. Pascha 
celebratum est in eodem palatio. Eodem anno 13 Kalend. Aug. venit Isaac 
cum elefanto et caeteris muneribus a rege Persarum missis in praesentiam 
imperatoris; nomen elefantis erat Ambulator. Ostona civitas in Italia in 
deditionem recepta est. Luceria quoque frequenti obsidione fatigata, et 
ipsa in deditionem venit, praesidiumque Francorum in ea positum est. Imperator 
aestatis tempore in Arduenna venationibus operam dedit, et misso in Saxoniam
-----------------------------------------------------------
exercitu, transalbianos Saxones vastavit. Grimaldus Beneventanorum dux, 
in Luceria Winigisum comitem Spoleti, qui praesidio praeerat, adversa valetudine 
fatigatum obsedit, et in deditionem accepit, captumque cum magno honore 
tenuit. Imperator Aquis natalem Domini celebravit.
Anno Dominicae incarnationis 803 terrae motus Aquis palatio factus est, 
et mortalitas subsecuta est, Winegisus a Grimaldo redditus est. Missi imperatoris 
a Contantinopoli regressi sunt, et venerunt cum eis legati Nicofori imperatoris, 
qui tunc rem publicam regebat, quorum haec sunt nomina: Michael episcopus, 
Petrus abbas, Calistus et Candidatus, qui venerunt ad imperatorem in Germania 
super fluvium Sala, in loco qui dicitur Saltz, et pactum
-----------------------------------------------------------
faciendae pacis in Christo susceperunt; inde dimissi cum epistola imperatoris 
Romam venerunt, inde Constantinopolim regressi sunt. Imperator autem Bajoariam 
profectus est, et dispositis Pannoniarum causis, Aquis reversus est, ibi 
natalem Domini celebravit.
Anno Dominicae incarnationis 804 imperator Aquis hyemavit, aestate vero 
in Saxoniam cum exercitu perrexit, omnesque qui trans Albiam et in Wibmohdi 
habitabant Saxones cum mulieribus et infantibus transtulit in Franciam, 
et pagos transalbianos Abrotidis dedit. Eodem tempore Godefridus, rex Danorum, 
venit cum classe sua et omni equitatu regni sui ad locum qui dicitur Sliestorp, 
in confinio regni sui et Saxoniae; promisit enim se ad colloquium imperatoris
-----------------------------------------------------------
venturum, sed consilio suorum territus, propius non accessit, sed quicquid 
voluit per legatos mandavit. Nam imperator super Albiam fluvium sedebat, 
in loco qui dicitur Holdunsteti, et missa ad Godefridum legatione pro fugitivis 
retentis, mediante Septembrio Coloniam venit, deinde Arduenna ingressus, 
venationum jocis exercitatus Aquis reversus est. Medio Novembrio nunciatum 
est ei, Leonem papam cum eo natalem Domini celebrare velle ubicunque illi 
placuisset, quod gratanter suscepit. Et statim misso filio suo Carolo ad 
sanctum Mauritium, eum suscipere honorifice praecepit, ipse vero obviam 
illi Remorum civitate profectus est, ibique susceptum ad Carisiacum usque 
perductum, cum eo ibi natalem Domini celebravit, deinde Aquis perduxit,
-----------------------------------------------------------
et honoratum magnis muneribus per Bajoariam ire volentem, a suis deduci 
fecit usque Ravennam. Causa autem adventus ejus haec fuit: nunciatum est 
imperatori, Jesu Christi Domini nostri sanguinem in Mantua civitate fuisse 
repertum; imperator ad papam direxit, rogans ut veritatem rei perquireret; 
qui, accepta occasione Roma exeundi, primo in Langobardiam, quasi pro inquisitione 
praedicta profectus est, deinde arrepto itinere subito ad imperatorem usque 
pervenit, mansitque apud illum dies octo, et, sicut dictum est, Romam repedavit.
Anno Dominicae incarnationis 805 Cacanus, princeps
-----------------------------------------------------------
Avarorum, imperatorem adiit, postulans sibi locum dari ad habitandum inter 
Sabariam et Carantanum, quia propter infestationem Sclavorum in pristinis 
sedibus manere non poterat; quem imperator benigne suscepit, ejusque precibus 
favit. Eodem tempore misit exercitum cum filio suo Carolo super Sclavos 
qui vocantur Boemi; qui omnem terram eorum depopulantes, ducem eorum qui 
appellabatur Letho occiderunt. Imperator Theodonis villam venit, indeque 
ad Romarici montem usque profectus, ibi venationibus exercitatus est, inde 
Theodonis villam reversus natalem Domini celebravit.
Anno Dominicae incarnationis 806 venerunt Wilharius et Beatus duces Venetiae, 
nec non et Paulus dux Iadorae, atque Donatus ejusdem civitatis episcopus,
-----------------------------------------------------------
legati Dalmatiae, in praesentiam imperatoris cum magnis donis, et ordinatis 
tam Venetiis quam Dalmatiis, eorum missis absolutis, imperator cum primoribus 
et optimatibus Francorum de pace constituenda et conservanda inter filios 
suos, et de partitione regni placitum habuit. Et divisione facta, in tres 
partes imperium suum partitus est inter tres filios, ut scilicet unusquisque 
sciret quam partem tueri et regere debuisset, si illum  superviveret. 
De hac divisione testamentum fecit, et sacramentis interpositis a Francis 
confirmatum est, et Leoni papae transmissum, ut haec decreta manu sua firmaret; 
quod et factum est. Posthaec imperator dimisso utroque filio in regnum 
sibi deputatum, Pippino scilicet et Ludowico, de Theodonis villa profectus,
-----------------------------------------------------------
navigio per Mosellam Rhenum ingressus, ad Niumagam in Batua venit, ibique 
tota quadragesima fuit, et sanctum pascha celebravit; et inde Aquis rediens, 
Carolum filium in terra Sclavorum quae dicitur Sorabi, super Albiam fluvium 
cum exercitu misit, in qua congressione Miliduoc Sclavus occisus est, duoque 
castella ab exercitu constructa sunt, unum super ripam fluminis Salae, 
alterum super Albiam. Sclavisque compressis, ex hac parte in Behemicum 
cum Bajoariis atque Alamannis ingreditur, eorumque terram ex maxima parte 
vastavit. Eodem anno in Corsicam insulam contra Mauros qui eam vastabant, 
classis de Italia a Pippino missa est, cujus adventum Mauri non expectantes 
abscesserunt. Unus tamen ex Francis Hademarus nomine,
-----------------------------------------------------------
comes civitatis Genuae, cum imprudenter pugnaret, occisus est a Mauris. 
In Spania vero Navarri et Pampilonenses, qui superioribus annis ad Sarracenos 
transierant, in fidem recepti sunt. Classis a Nicophoro imperatore, cui 
Geta patricius praeerat, ad recipiendam Dalmatiam mittitur, et legati qui 
fere annos quatuor ad regem Persarum missi sunt, per ipsas Graecarum navium 
stationes transvecti, ac Tarvisium nullo adversariorum sentiente pervenerunt. 
Imperator celebravit natalem Domini Aquis palatio. Eodem anno fuit eclypsis 
lunae, 4. Non, Septembr.; erat statio solis tunc in 16 parte Virginis,
-----------------------------------------------------------
luna autem morabatur in 16 parte Piscium.
Anno Dominicae incarnationis 807 eclipsis solis facta est 3 Idus Februar., 
stante utroque sidere in 25 parte Aquarii, et in eodem mense 4 Kalend. 
Martii, eclipsis lunae facta est, et in eadem nocte apparuerunt acies in 
coelo mirae magnitudinis, sole morante in undecima parte Piscium, et luna 
in 11 parte Virginis. Iterum 11 Kalend. Septemb. eclipsis lunae facta est 
hora noctis tertia, sole posito in 5 parte Virginis, et luna in 5 Piscium. 
Ratbertus missus imperatoris, qui de oriente revertebatur, defunctus est, 
et legatus regis Persarum nomine Abdella, cum monachis de Hierusalem qui 
legatione Thomae patriarchae fungebantur, quorum nomina fuere
-----------------------------------------------------------
Georgius et Felix. Georgius abba erat de monte Oliveti, et erat natione 
Germanus, et a parentibus Engilbaldus vocatus est. Pervenerunt itaque Aquis 
ad imperatorem munera ferentes, quae praedictus rex caesari miserat, scilicet 
papilionem et tentoria atrii, vario colore respersa, mirae magnitudinis 
et pulchritudinis. Erant enim omnia byssina, tam tentoria quam et funes 
eorum diversis tincta coloribus. Fuerunt etiam munera praefati regis pallia 
oloserica multa et valde pretiosa, et odoramenta, et balsamum atque unguenta. 
Misit praeterea horologium ex aurichalco arte mechanica mirifice compositum, 
in quo 12 horarum cursus ad clepsydram vertebatur, cum totidem aereis pilulis, 
quae ad completionem horarum decidebant, et casu suo subjectum sibi cymbalum
-----------------------------------------------------------
resonare faciebant, additis in eodem horologio ejusdem numeri equitibus, 
qui per duodecim fenestras completis horis exibant, et in cursu egressionis 
suae totidem fenestras quae prius erant apertae, claudebant: nec non et 
alia multa erant in praefato horologio. Fuerunt etiam inter praedicta munera 
duo candelabra ex aurichalco mirae magnitudinis et proceritatis, quae omnia 
Aquis reposita sunt. Imperator legatum et monachos per aliquot tempus secum 
retinens, postmodum eos in Italiam direxit, atque ibi tempus navigationis 
expectare jussit. Eodem anno Burchardum comitem stabuli sui, quod corrupte 
constabulum appellamus, cum classe misit in Corsicam, ut eam a Mauris defenderet, 
qui praedas illic exercebant. Qui juxta consuetudinem suam de Hispania
-----------------------------------------------------------
egressi, primo Sardiniam appulsi sunt, ibique cum Sardis praelio commisso, 
et multis suorum amissis--nam tria milia ibi cecidisse perhibentur--in 
Corsicam recto cursu pervenerunt; ibi iterum in quodam portu ejusdem insulae 
cum classe cui Burchardus praeerat, praelio decertarunt, victique ac fugati 
sunt, amissis tredecim navibus et plurimis suorum interfectis. Adeo illo 
anno in omnibus locis adversa fortuna fatigati sunt, ut ipsi sibi idcirco 
hoc accidisse testati sint, quod anno superiori contra omnem justitiam 
de Patalaria insula 60 monachos asportatos in Hispania vendiderunt; quorum 
aliqui per liberalitatem imperatoris iterum in sua loca reversi sunt. Niceta 
patritius, qui cum classe Constantinopolitana
-----------------------------------------------------------
sedebat in Venetia, pace facta cum Pippino rege, et induciis usque ad mensem 
Augustum acceptis, statione soluta Constantinopolim regressus est, et celebravit 
imperator natalem Domini Aquis, et pascha similiter.
Anno Dominicae incarnationis 808 hyems mollissima et pestilens fuit. Vere 
inchoante imperator Niumaga profectus est, et celebrato ibi pascha, iterum 
Aquis repedavit; ubi nuntiatum est ei, Godefridum regem Danorum copias 
in Abrotides trajecisse, adversus quem Carolum filium suum cum exercitu 
misit, jubens vesano regi resistere, si Saxoniae terminos aggredi temptaret. 
Godefridus expugnatis aliquantis Sclavorum castellis, cum magno copiarum 
suarum detrimento in patriam reversus
-----------------------------------------------------------
est. Nam licet Drasconem ducem Abrotidorum loco pepulisset, Godelaibum 
alium ducem dolo captum patibulo suspendisset, Abrotidorum duas partes 
sibi vectigales fecisset, optimos tamen militum suorum et manu promptissimos 
amisit, et cum eis filium fratris sui nomine Reginbaldum, qui in oppugnatione 
cujusdam oppidi cum plurimis Danorum primoribus interfectus est. Imperatoris 
filius Albiam ponte junxit, et exercitum cui praeerat Hilinones et Smeldingos, 
qui et ipsi ad Godefridum regem defecerant, quanta potuit celeritate transposuit, 
depopulatisque circumquaque eorum agris, transito iterum flumine, cum incolumi 
exercitu in Saxoniam se recepit. Fuerunt cum Godefrido in praedicta expeditione 
Sclavi qui dicuntur Wiltzi, qui propter antiquas inimicitias
-----------------------------------------------------------
quas cum Abrotidis habere solebant, sponte se corpus eorum junxerunt, ipsoque 
in regno revertente, cum praeda quam inter Abrotides coeperant et ipsi 
domum reversi sunt. Godefridus vero, priusquam reverteretur destructo emporio 
quod in oceani littore constitutum erat, et lingua Danorum Rerich dicebatur, 
et magnam regno illius commoditatem vectigalium persolutione praestabat, 
translatisque inde negotiatoribus soluta classe, ad portum qui Liestorph 
dicitur, cum universo exercitu venit; ubi per aliquot dies moratus, limitem 
regni sui qui Saxoniam respicit, vallo munire constituit, et modo ut ab 
orientali maris sinu quem illi Hostarsal dicunt, usque ad occidentalem 
oceanum totam Egidorae fluminis aquilonarem ripam munimentum valli praetexerat, 
una
-----------------------------------------------------------
tantum porta dimissa, per quam carra et equites emitti et recipi potuissent. 
Diviso itaque opere inter duces, domum reversus est. Interea rex Nortdanibrorum 
de Britannia insula nomine Eardulf, regno et patria pulsus, ad imperatorem 
dum adhuc Niumaga moratur venit, et patefacto adventus sui negotio, Romam 
proficiscitur, Romaque rediens per legatos Romani pontificis et imperatoris 
in regnum suum reducitur. Fuit autem legatus apostolici Adulphus diaconus 
de Britannia, natione Saxo, et cum eo ab imperatore missi abbates duo, 
Rotfridus notarius et Nantharius de sancto Othmaro. Imperator, aedificatis 
per legatos suos super Albiam duobus castellis, praesidioque in eis contra 
Sclavorum incursiones
-----------------------------------------------------------
disposito, Aquis natalem Domini celebravit, et pascha similiter.
Anno Dominicae incarnationis 809 classis de Constantinopoli missa, primo 
Dalmatiam, deinde Venetiam appulit, cumque ibi hyemaret, pars ejus ad Cumaculam 
insulam venit, commissoque praelio contra praesidium quod in ea positum 
erat, a civibus victi atque fugati sunt. Dux autem qui classi praeerat, 
nomine Paulus, cum de pace inter Francos et Graecos constituenda, quasi 
sibi hoc esset injunctum, apud Pippinum regem agere moliretur, Willario 
et Beato Venetiarum ducibus omnes conatus ejus impedientibus, atque ipsis 
etiam insidias parantibus, cognita eorum fraude, discessit. Dum haec in 
Italia aguntur, Ludowicus rex in occiduis partibus cum
-----------------------------------------------------------
exercitu Hispaniam ingressus, Dertosam civitatem super ripam Iberi fluminis 
sitam obsedit, consumptoque in expugnatione illius aliquanto tempore, postquam 
eam tam cito capi non posse vidit, dimissa obsidione cum incolumi exercitu 
in Aquitaniam se recepit. Postquam Eardulfus rex Nortdanibrorum in regnum 
suum restitutus est, cum missi reverterentur, Adulphus diaconus captus 
est a piratis, sed postea redemptus est Romamque reversus. In Tuscia Populonium, 
civitas maritima, a Graecis qui Orobitae vocantur, depraedata est; Mauri 
quoque de Hispania Corsicam ingressi, in ipso sabbato sancto paschae civitatem 
quandam depraedati sunt, et praeter episcopum et paucos senes atque infirmos 
nihil in ea reliquerunt. Interea Godefridus, rex Danorum, per
-----------------------------------------------------------
quosdam negotiatores mandavit duci qui Fresiam providebat, audisse se quod 
ei imperator esset iratus, eo quod in Abrotides duxisset exercitum, et 
suas ultus esset injurias, addens se velle denegare quod ei objiciebatur, 
quod foedus promissum irrupisset; petivit etiam ut mitteret imperator suos 
missos trans Albim juxta terminos regni sui, et ipse cum suis ibi veniret, 
invicemque discussis causis, quaeque emendationis digna erant, absque contradictione 
ibi corrigerentur. Quod cum imperatori nuntiatum esset, non abnuit, colloquiumque 
est habitum cum primoribus Danorum trans Albiam, multisque hinc inde prolatis, 
minime ad effectum res perducta est. Thrasco dux Abrotidorum, postquam 
filium suum postulanti Godefrido obsidem dederat, collecta manu, et auxilio
-----------------------------------------------------------
a Saxonibus contracto, vicinos suos Wiltzos aggressus, agros eorum ferro 
et igne vastavit, regressusque domum cum ingenti praeda, accepto iterum 
a Saxonibus validiori auxilio, Smeldingorum maximam civitatem expugnat, 
atque his prosperis successibus omnes qui ab eo defecerant, ad suam societatem 
redire coegit. Imperator itaque, cum ei multa de jactatione et superbia 
regis Danorum nuntiarentur, statuit trans Albiam civitatem aedificare, 
Francorumque in ea ponere praesidium; cumque ad hoc per Galliam atque Germaniam 
homines congregasset,
-----------------------------------------------------------
armisque ac caeteris ad usum necessarium rebus instructos, ad locum destinatum 
ducere per Fresiam jussisset, Thrasco, dux Abroditorum, in emporio Rerich 
ab hominibus Godefridi dolo interfectus est. Imperator, postquam locus 
civitati constituendae fuerat exploratus, Egbertum comitem huic negotio 
exequendo praeficiens, Albiam trajicere, et locum jussit occupare. Est 
autem locus super ripam Sturiae fluminis, vocabulo Essesfelt. Occupatus 
est itaque ab Egberto et comitibus Saxonibus, et circa Idus Martii muniri 
coeptus. Dum haec circa Danos aguntur, Aureolus comes, qui in confinio 
Hispaniae atque Galliae trans Pyreneum contra Oscam et Caesaraugustam residebat, 
defunctus est, et Amoroz praefectus in locum ejus intravit, missaque ad 
imperatorem
-----------------------------------------------------------
legatione, se cum suis omnibus ejus obsequio traditurum promisit. Eclipsis 
lunae accidit 7 Kalend. Januar.
Anno Dominicae incarnationis 810 Amoroz praefectus colloquium imperatoris 
expetiit in confinio Gallici et Hispanici limitis; in eo colloquio se promisit 
cum suis omnibus imperatoris manibus commendaturum, quod licet imperator 
annuisset, multis intervenientibus causis, remansit infectum. Mauri, de 
tota Hispania maxima classe collecta, primo Sardiniam, deinde Corsicam 
applicuerunt, nulloque in ea invento praesidio, insulam pene totam depopulati 
sunt. Dum haec aguntur, Pippinus rex perfidia ducum Venetiorum incitatus, 
ipsam insulam bello terra marique vexabat, subjectaque Venetia ac ducibus
-----------------------------------------------------------
ejus in deditionem receptis, eandem classem ad Dalmatiae littora vastanda 
misit. Sed cum Paulus, Cefalaniae praefectus, cum orientali classe ad auxilium 
Dalmatiis ferendum adventaret, regia classis ad propria regreditur. Ruodthrud, 
filia imperatoris quae natu major erat, 8 Idus Jun. moritur. Imperator 
Aquis morabatur, ubi nuntiatum est ei, classem ducentarum navium de Nortmania 
in Fresiam applicuisse, ternaque praelia cum Fresonibus commisisse, Danosque 
victores tributum victis imposuisse, et jam 100 libras argenti a Fresonibus 
esse solutas, regemque Godefridum haec omnia agere dixit. Qui nuntius adeo 
imperatorem concitavit, ut missis in omnibus circunquaque regionibus ad 
congregandum exercitum nuntiis, ipse sine mora palatio exiens, illas in 
partes
-----------------------------------------------------------
tendere coepit. Transito itaque Rheno flumine in loco qui Lippa dicitur, 
copias quae nondum convenerant statuit opperiri. Ubi cum aliquot dies moraretur, 
elefas ille, quem ei Aaron rex Sarracenorum transmiserat, subita morte 
periit. Congregatis tandem copiis, quanta potuit celeritate ad Alarum fluvium 
contendit, castrisque positis minarum Godefridi regis praestolabatur eventum; 
nam ille tyrannus superbiae spiritu inflatus, se jactavit arroganter, quod 
cum imperatore congredi vellet. Sed cum imperator in loco memorato sederet, 
diversarum rerum legationes
-----------------------------------------------------------
ad eum perferuntur; nam et classem quae Fresiam vastabat domum reversam, 
et Godefridum a quodam suo satellite interemptum, et castellum vocabulo 
Huobbuocki, Albiae flumini contiguum, in quo Odo legatus imperatoris erat, 
et erat orientalium Saxonum praesidium, a Wiltzis captum, et Pippinum filium 
ejus, regem Italiae, 8 Idus Julii de corpore migrasse, duasque legationes 
de diversis terrarum partibus, unam de Constantinopoli, alteram de Corduba, 
adventare pacis causa nuntiabatur. Quibus ille acceptis, disposita pro 
temporis conditione Saxonia, Aquis revertitur. Tanta in ea fuit expeditione 
boum pestilentia, ut pene nullus tanto exercitui superesset, quin omnes 
usque ad unum perirent, et non solum ibi, sed etiam per omne imperium hujus 
generis animalia
-----------------------------------------------------------
perierunt. Aquis veniens mense Octobris, memoratas legationes suscepit, 
pacemque cum Nicophoro imperatore et cum Abulaz, rege Hispaniae, fecit; 
siquidem Venetiam Nicophoro reddidit, et Heinricum comitem dudum a Sarracenis 
captum Abulaz remittente recepit. Eo anno sol et luna bis defecerunt, sol 
5 Idus Jun. et pridie Kal. Decem., luna 11 Kal. Julii, et 9 Kal. Januar. 
Corsica insula iterum a Mauris vastata est. Amoroz et Abdiraman, filius 
Abulaz, de Caesaraugusta expulsus, et Oscam intrare compulsus est. Godefrido, 
ut diximus, mortuo, Hemmingus, filius fratris ejus, in regnum successit, 
pacemque cum imperatore fecit.
Anno Dominicae incarnationis 811 absoluto atque dimisso, Arsafio spatario, 
legato Nicofori augusti,
-----------------------------------------------------------
ejusdem pacis confirmandae gratia legati ab imperatore Constantinopolim 
mittuntur, Haido episcopus Basiliensis, et Hug comes de Turonis, et Aio 
Langobardus de Forojulio, et cum eis Leo quidam spatarius natione Siculus, 
et Willarius dux Venetiae, quorum alter ante annos 10 Romae ad imperatorem, 
cum ibi esset, de Sicilia profugit, et redire volens patriam remittitur; 
alter propter perfidiam honore spoliatus Constantinopolim ad dominum suum 
duci jubetur. Condicta ab imperatore et Hemmingo, rege Danorum, pax propter 
hyemis asperitatem quae inter partes commeandi viam claudebat, in armis 
tantum jurata servatur, donec redeunte veris temperie, viis apertis, advenientibus 
ex utraque parte, Francorum scilicet et Danorum, duodecim primoribus, super
-----------------------------------------------------------
fluvium Agidoram, datis vicissim secundum ritum ac morem suum sacramentis, 
pax confirmaretur. Proceres autem de parte Francorum hi fuere, Walach, 
Burchardus, Bernhardus, Egbertus, Theodericus, Ano, Osdag, Wichman, omnes 
comites: de parte vero Danorum in primis fratres Hemmingi, Ancwin et Anganseo, 
deinde caeteri honorabiles inter suos viri, quorum nomina superfluum duximus 
annotare. Imperator itaque pace cum Hemmingo firmata, et placito generali 
secundum consuetudinem Aquis habito, in tres partes regni sui totidem exercitus 
misit, unum trans Albiam in Linones, qui et ipsos vastavit, et castrum 
Hohbuochi superiori anno a Wiltzis destructum restauravit, alterum in Pannoniam
-----------------------------------------------------------
ad controversias Hunorum ac Sclavorum finiendas direxit, tertium super 
Brittones ad eorum perfidiam puniendam misit; qui omnes rebus prospere 
gestis, domum reversi sunt. Ipse autem imperator ad classem videndam, quam 
praecedenti anno fieri et fabricari jusserat, ad Bonnoniam venit, farumque 
ibi ad navigantium cursus dirigendos antiquitus constitutam restauravit, 
et in ejusdem summitate nocte ignem accendit, inde ad Scalt fluvium veniens, 
in loco qui vocatur Gant, naves ad eandem classem aedificatas aspexit, 
et circa medium Novembrium Aquis venit, ubi obviaverunt ei legati Hemmingi 
regis, Aovin et Hebbi, munera regis et verba pacifica deferentes. Fuerunt 
etiam Aquis adventum ejus praestolantes, qui de Pannonia venerunt, Canizauci
-----------------------------------------------------------
princeps Avarum, et Thudun, et alii principes ac duces Sclavorum circa 
Danubium habitantium, qui a ducibus Francorum qui in Pannonias fuerunt 
missi, ad praesentiam principis jussi sunt venire. Interea Carolus, filius 
imperatoris qui major natu erat, obiit 2 Non. Decembris.
Anno Dominicae incarnationis 812 Hemmingus Danorum rex moritur, cui cum 
Sigefridus nepos Godefridi, et Anilo nepos Herioldi succedere voluissent, 
neque inter eos de divisione regni conveniret, comparatis copiis et commisso 
praelio ambo moriuntur. Pars tamen Anilonis adepta victoria, fratres ejus 
Heroldum et Reginfridum reges sibi constituit, quam necessario pars victa 
secuta, eosdem sibi imperare non abnuit. In eo praelio 10,940 viri cecidisse 
memorantur.
-----------------------------------------------------------
Nicoforus imperator post multas et insignes victorias, in Moesia provincia, 
commisso cum Bulgaris praelio, moritur, et Michael, gener ejus, imperator 
factus, legatos domni imperatoris qui ad Nicophorum imperatorem missi fuerunt, 
suscepit in Constantinopolim, et absolvit; cum quibus et suos legatos direxit, 
Michaelem scilicet episcopum et Arsafium, atque Theognostum protospatarium, 
et per eos pacem a Nicophoro ceptam confirmavit; nam Aquisgrani ubi ad 
imperatorem venerunt, conscriptum pactum ab eo in ecclesia susceperunt, 
more suo, id est graeca lingua, laudes ejus dixerunt, imperatorem eum et 
Basileum appellantes: et in revertendo Romam venientes, in basilica sancti 
Petri apostoli eundem pacti seu foederis
-----------------------------------------------------------
libellum a Leone papa denuo susceperunt. Quibus dimissis, imperator generali 
conventu Aquis sollempniter habito, Bernhardum filium Pippini nepotem suum 
in Italiam misit, et propter famam classis quae de Africa et Hispania ad 
vastandum Italiam ventura dicebatur, Wallonem filium Bernhardi patruelis 
sui cum illo esse jussit, quousque rerum eventus securitatem suis adferret. 
Haec classis partim in Corsicam, partim in Sardiniam venit, et ea quidem 
pars quae ad Sardiniam venit, pene deleta est. Classis Nortmannorum Hyberniam 
insulam agressa, commissoque cum Scotis praelio, multis ex eis interfectis, 
caeteri fuga lapsi sunt. A Grimaldo, duce Beneventanorum, 25 milia solidorum 
auri pro tributo imperatori
-----------------------------------------------------------
soluta sunt. Eodem anno expeditio facta est in Wiltzos, et ab eis obsides 
accepti. Herioldus et Reginfridus, reges Danorum, missa ad imperatorem 
legatione, pacem petunt, et fratrem suum Hemmingum sibi remitti rogant. 
Hoc anno Idus Maii post meridiem solis eclypsis fuit.
Anno Dominicae incarnationis 813 imperator Aquis hyemavit, et incipiente 
vernali tempore Hamalarium qui episcopatum Treverensem tenebat, et Petrum 
abbatem monasterii de Nonantulas, propter pacem cum Michaele confirmandam 
Constantinopolim misit; ac deinde habito generali conventu, evocatum ad 
se de Aquitania Ludowicum filium, coronam illi imperialis dignitatis imposuit, 
Bernhardum nepotem suum Italiae praefecit, regemque appellari jussit. Concilia
-----------------------------------------------------------
quoque jussu ejus super statum ecclesiarum per totam Galliam ab episcopis 
celebrata sunt, quorum unum Mogontia, alterum remis, tertium Turonis, quartum 
Caballonis, quintum Arelatum congregatum est, et constitutiones quae in 
singulis factae sunt, ab imperatore confirmatae sunt; quas qui nosse voluerit, 
in supradictis civitatibus invenire poterit, quanquam et earum exemplaria 
in archivo palatii habeantur. Eodem tempore missi sunt trans Albiam quidam 
Francorum et Saxonum proceres ad terminos Nortmanorum, qui pacem cum eis 
secundum petitionem ipsorum facerent, et fratrem regum eis redderent; juramentis 
itaque ex utraque parte datis, pax firmata est. Tamen ea tempestate reges 
domi non erant, sed ad Westerfalt cum exercitu perrexerant, quae
-----------------------------------------------------------
regio ultima regni illorum erat, inter septentrionem et occidentem sita, 
contra aquilonem Brittaniae summitatem respicit, cujus principes ac populus 
eorum dominationem dedignabantur; quibus perdomitis eum reversi essent, 
et fratrem ab imperatore missum recepissent, filii Godefridi regis et nonnulli 
ex primoribus Danorum, qui jam dudum relicta patria apud Sueones exulabant, 
attractis undique copiis bellum eis intulerunt, et confluentibus ad se 
passim ex omni Danorum terra populorum turmis, commisso cum eis praelio, 
eos regno paterno expulerunt. Eodem anno Carolus imperator obiit, et Aquis 
in basilica sancti Salvatoris, et sanctae Dei genitricis Mariae honorifice 
sepultus est, quam basilicam ipse mirifico opere a fundamento aedificare 
fecit. Ludowicus,
-----------------------------------------------------------
filius ejus, imperialia sceptra suscepit.

-----------------------------------------------------------
Haec quae supra expressa sunt, in quodam libello reperi, plebeio et rusticano 
sermone composita, quae ex parte ad Latinam regulam correxi, quaedam etiam 
addidi quae ex narratione seniorum audivi. Caetera quae sequuntur, meae 
parvitatis studio descripta sunt, prout in chronicorum libris adnotata 
inveni, aut ex relatione patrum auditu percipere potui. Et de Ludowici 
quidem imperatoris temporibus perpauca litteris comprehendi, quia nec scripta 
reperi, nec a senioribus, quae digna essent memoriae commendanda, audivi; 
de Hlotharii vero imperatoris et fratrum ejus, regum Francorum, gestis 
plura descripsi; ubi vero ad nostra tempora ventum est, latius sermonem 
narrationis protraxi: aliter enim, ut Hieronymus ait, narrantur visa, aliter 
audita: quae melius
-----------------------------------------------------------
scimus, melius et proferimus.
DCCCXVIII.
Anno Dominicae incarnationis 818 Bernhardus filius Pippini, rex Italiae, 
Aquis evocatus ad imperatorem dolo capitur, et primo oculis, post vita 
privatur. Habuit autem iste Bernhardus filium nomine Pippinum, qui tres 
liberos genuit, Bernhardum, Pippinum et Heribertum; qui Heribertus Rodulfum 
comitem, filium Balduini interfecit nostris temporibus, et non multum post 
occisus est a Balduino, satellite Balduini, fratris Rodulfi, qui Balduinus 
hucusque in Flandris ducatum tenet.
DCCCXXIX.
Anno Dominicae incarnationis 829 Tancradus,
-----------------------------------------------------------
secundus abba Prumiensis monasterii, obiit, et Marcwardus ei in regimine 
successit, vir prudens et sacrae religioni deditus.
DCCCXXXVI.
Anno Dominicae incarnationis 836 Brittones foedera violant, et rebellare 
incipiunt cum duce suo nomine Murmano; contra quos imperator exercitum 
producit, sed non adeo praevaluit.
DCCCXXXVII.
Anno Dominicae incarnationis 837 Murmanus rex Brittonum moritur, et Numenoio 
apud Ingelenheim ab imperatore ducatus ipsius gentis traditur.
DCCCXXXVIII

-----------------------------------------------------------
Anno Dominicae incarnationis 838 Hludowicus a
-----------------------------------------------------------
suis imperio privatur, et privatus custodiae traditur, regnique monarchia 
Hlothario, filio ejus, per electionem Francorum datur; rursumque a filio 
Hludowico et a Francis de custodia eruitur, ac in imperiali sede restituitur. 
Fuit autem haec dejectio ex permaxima parte facta propter multimodam fornicationem 
Judith, uxoris ejus.
DCCCXXXIX.
Anno Dominicae incarnationis 839 Hlotharius, derelicta Francia, Italiam 
petiit. Ebbo, episcopus Remorum, in generali synodo deponitur, ac multi 
alii exilio damnantur, qui in dejectione imperatoris conspiraverant.
DCCCXL.
Anno Dominicae incarnationis 840 Hludowicus
-----------------------------------------------------------
imperator, dum filium Hludowicum trans Rhenum persequitur, morbo gravatur, 
et in navim missus, per Moinum fluvium in Rhenum deducitur, ibique in insula 
juxta Ingelenheim vita decedit. Inde Mediomatrico deportatus, in basilica 
sancti Arnulfi honorabiliter sepulturae mandatur. Statimque Hlotharius 
Italia regressus, imperium arripuit.
DCCCXLI.
Anno Dominicae incarnationis 841 Hludowicus et Carolus, indigne ferentes 
quod regno paterno per omnia privati essent, exercitum undequaque contrahunt, 
ac mox fratrem bello aggrediuntur apud Fontaniacum; in qua pugna ita Francorum 
vires attenuatae sunt ac famosa virtus infirmata, ut
-----------------------------------------------------------
non modo ad amplificandos regni terminos, verum etiam nec ad proprios tuendos 
imposterum sufficerent. Tandem non sine gravi dispendio suorum Carolus 
et Hludowicus vicerunt.
DCCCXLII.
Anno Dominicae incarnationis 842 tres supradicti fratres imperium Francorum 
inter se diviserunt; et Carolo occidentalia regna cesserunt, a Britannico 
oceano usque ad Mosam fluvium, Hludowico vero orientalia, scilicet omnis 
Germania usque Rheni
-----------------------------------------------------------
fluenta, et nonnullae civitates cum adjacentibus pagis
-----------------------------------------------------------
trans Rhenum propter vini copiam. Porro Hlotharius, qui et major natu erat 
et imperator appellabatur, medius inter utrosque incedens regnum sortitus 
est, quod hactenus ex ejus vocabulo Hlotharii nuncupatur, totamque Provinciam, 
nec non et omnia regna Italiae cum ipsa Romana urbe, quae et modo ab omni 
sancta Ecclesia propter praesentiam apostolorum Petri et Pauli speciali 
quodam veneratur privilegio, et quondam propter Romani nominis invictam 
potentiam orbis terrarum domina dicta fuerat.
DCCCXLVII.
Anno Dominicae incarnationis 847 Hetti, Trevirorum episcopus, ex hoc seculo 
transiit, et Thietgaudus kathedram ejus obtinuit.

-----------------------------------------------------------
DCCCLI.
Anno Dominicae incarnationis 851 obiit Hirmingardis regina, conjux Hlotharii 
imperatoris, venerabilis et Deo acceptabilis matrona, quae tres filios 
Hlothario genuerat, videlicet Hludowicum, Hlotharium et Carolum.
DCCCLIII .
Anno Dominicae incarnationis 853 Nordmanni Britannicum mare navigio girantes, 
hostia Ligeris fluminis occupaverunt, et repentina irruptione civitatem 
Namnetis invadunt, omniaque caedibus, incendiis ac rapinis depopulantes, 
pontificem civitatis ipso die sabbato sancto paschae, cum baptismum ex 
more celebraret, in basilica interficiunt, clerumque
-----------------------------------------------------------
trucidant; omnemque circumquaque regionem devastantes, primum Andegavensem, 
deinde Turonicam occupant urbem, ac velud inmanis tempestas cuncta prosternit, 
ita cuncta consumunt. Templum etiam praecellentissimi pontificis Martini 
incendio cremant. Tunc primum Nordmannorum classis, ut aiunt, Ligeris attigit 
litora.
Eodem anno Egil abba monasterii Prumiensis constituitur. Circa haec tempora 
Carolus Pippinum, regem Aquitaniae, nepotem suum cepit,
-----------------------------------------------------------
ipsis Aquitanis eum prodentibus, eo quod pace soluta
-----------------------------------------------------------
eadem provincia a suis indigenis devastaretur, et multa illic mala impune 
patrarentur, et captum cum consilio episcoporum ac procerum attondit, et 
habitu monachico indutum Suessionis in monasterium sancti Medardi misit. 
Inde, duobus monachis consentientibus simul et opem ferentibus, fuga dilapsus 
est; sed iterum captus, in Silvanectis castro munitissimo custodiae mancipatur. 
Fuit vero iste Pippinus filius Pippini, filii Hludowici imperatoris, de 
quo ferunt, quod eum pater, videlicet Hludowicus imperator, dum adhuc puerilis 
esset aetatis, voluerit ad clericatus officium promovere, ac Drogoni episcopo 
Mettensi , avunculo videlicet 
suo, commendare, erudiendum liberalibus simul
-----------------------------------------------------------
et ecclesiasticis disciplinis. Sed paternis votis Hlotharius ejusdem pueri 
frater obvius, nequaquam permisit eum attondi, sed vi abstraxit de manu 
patris. Erat enim isdem puer, ut aiunt, ingentis  pulchritudinis, 
cui postmodum Hludowicus imperator, pater suus, cum inter filios suos imperium 
divideret, Aquitaniam tantum provinciam concessit. Sed non ei in prosperum 
cessit, quod a Dei cultura et servitio revocatus est; ebrietatibus enim 
et comessationibus die noctuque vacans, ad extremum mente captus, in maniacam 
incidit passionem, et praesentem vitam cum dedecore amisit, successorem 
relinquens Pippinum filium, de quo paulo superius mentionem fecimus.

-----------------------------------------------------------
DCCCLV.
Anno Dominicae incarnationis 855 Hlotarius, convocatis primoribus regni, 
imperium filiis suis divisit; Hludowico Italiam tradidit, eumque imperatorem 
appellari fecit, aequivoco vero, id est Hlothario, regnum quod ex suo nomine 
vocatur concessit, Carolo autem, qui junior natu erat, Provinciae regnum 
largitus est. Dispositis itaque atque ordinatis regni negotiis, valedicens 
suis, reliquid seculum, atque in Prumia monasterio veniens, comam capitis 
deposuit, habituque sanctae conversationis
-----------------------------------------------------------
suscepto, in religionis professione diem clausit extremum, 3 Kal. Octobris.
DCCCLVI.
Anno Dominicae incarnationis 856 Hlotharius rex Thietbirgam reginam sibi 
in matrimonium junxit; ex qua conjunctione maxima ruina non illi solum, 
sed etiam omni regno ejus accidit, sicut in subsequentibus luce clarius 
apparebit.
DCCCLVIII.
Anno Dominicae incarnationis 858 Carolus rex, filius Hlotharii imperatoris, 
moritur; qui Provinciam regebat, et ex regno quod tenuerat, facta est non 
modica controversia inter Hlotharium regem et avunculum  
ejus Carolum.

-----------------------------------------------------------
DCCCLIX.
Anno Dominicae incarnationis 859 Hlotharius Hucberto abbati ducatum inter 
Jurum et montem Jovis commisit, eo quod tunc fidelissimus putaretur, utpote 
affinitate conjunctus propter sororem Thietbirgam.
DCCCLX.
Anno Dominicae incarnationis 860 Egil abbatiam Prumiensem sua sponte dimisit, 
et Ansbaldus in regimine successit, vir omni sanctitate et bonitate conspicuus. 
His temporibus Hludowicus senior, frater Hlotharii imperatoris, plurima 
bella strenuissime gessit adversus Sclavorum gentes; siquidem Marahensium 
regna ingressus, armis cuncta perdomuit, capto eorum principe nomine
-----------------------------------------------------------
Rastiz, cui etiam propter violata foedera oculos effodere  
jussit.
Ea tempestate inter principes Caroli magnum discordiarum ac litium eferbuit 
incendium. Denique Lambertus, qui ducatum tenebat inter Ligerim et Sequanam, 
Vivianum potentem virum dolo interfecit; rursus eundem Lambertum Gauzbertus 
comes cum aliis aeque dolo trucidavit. Isdem Gauzbertus jussu Caroli decollatus 
est. Destitutam terram principibus et consilio nudatam perspicientes Brittones, 
arma corripiunt, fines regni
-----------------------------------------------------------
Francorum invadunt, Ligerim transeunt, et usque Pictavis progrediuntur, 
caedibus, rapinis, et incendiis omnia depopulantes, oneratique ingenti 
praeda ad propria redeunt. Ad compescendam vero hujus praesumptionis insolentiam 
Carolus cum magno exercitu Britanniam intravit. Pugna committitur, Saxones 
qui conducti fuerant, ad excipiendos velocium equorum anfractuosos recursus 
in prima fronte ponuntur, sed primo impetu, spiculis Brittonum perterriti, 
in acie se recondunt. Brittones more solito huc illucque cum equis ad hujuscemodi 
conflictum exercitatis discursantes, modo confertam Francorum aciem impetunt, 
ac totis viribus in medio spicula torquent, nunc fugam simulantes, insequentium 
nihilominus pectoribus
-----------------------------------------------------------
spicula figunt. Franci qui cominus strictis gladiis pugnare consueverant, 
attoniti stabant, novitate ante inexperti discriminis perculsi, nec ad 
insequendum idonei, nec in unum conglobati tuti. Nox superveniens bellum 
diremit. Multi ex Francis interfecti, quamplurimi vulnerati, innumerabiles 
equi perierunt. Sequenti die rursus pugna inchoatur, sed graviori infortunio 
finitur. Quod cernens Carolus, nimio terrore dissolutus, nocte inscio exercitu 
clam aufugit, derelicto papilione, tentoriis, et omni regio apparatu. Mane 
facto, cum exercitus fuga lapsum regem comperisset, nimia formidine repletur, 
nihilque aliud nisi de fuga meditatur; Brittones cum clamore irruunt, et 
castra Francorum omnibus divitiis referta invadunt, omnemque belli
-----------------------------------------------------------
copiam capessunt, fugientia Francorum agmina insecuntur, obvios quosque 
aut ferro caedunt, aut vivos capiunt; reliquos fuga servavit. Ditati itaque 
Brittones opibus Francorum armisque instructi, in sua se recolli unt.
DCCCLXI
Anno Dominicae incarnationis 861 Carolus placitum habuit in Compendio, 
ibique cum optimatum consilio Rodberto comiti ducatum inter Ligerim et 
Sequanam adversum Brittones commendavit, quem cum ingenti industria per 
aliquod tempus rexit.
DCCCLXII.
Anno Dominicae incarnationis 862. Nomenoius
-----------------------------------------------------------
rex Brittonum moritur, divino nutu percussus. Nam cum ecclesias Dei devastaret, 
et confinia crudeliter depopularetur, eo quod Carolo debitam fidelitatem 
servarent, quadam die, cum equum ascendere vellet, ut coeptam maliciam 
consumaret, repente vidit ante se sanctum Maurilionem episcopum astare, 
sibi haec torvo vultu et terribilibus oculis ingeminantem: Desine jam, 
crudelis praedo, ecclesias Dei devastare. His dictis, baculum quem manu 
gestabat elevans, eum in capite percussit; qui a suis in domum reportatus, 
vitam cum regno finivit. Fuit autem iste Maurilio episcopus Andegavensis 
urbis, cujus civitatis termini cohaerebant finibus Brittaniae, et ideo 
ab eis graviter depopulabantur. Filius Nomenoi, Herispoius, regnum paternum
-----------------------------------------------------------
obtinuit.
DCCCLXIII.
Anno Dominicae incarnationis 863 Carolus iterum cum immenso exercitu fines 
Brittonum intravit, sed minime ut optaverat praevaluit; novissime autem 
cum eis pacem fecit. Datis itaque ex utraque parte obsidibus et sacramentis, 
Herispoius rex ad eum venit, ejusque dominationi se subdidit. Carolus magnis 
muneribus honoratum Herispoium in regnum abire permisit; ipse in Franciam 
revertitur.
DCCCLXIV.
Anno Dominicae incarnationis 864 Hlotharius rex coepit occasiones quaerere, 
qualiter Thietbirgam reginam a suo consortio separare potuisset, quam exosam 
habebat propter Waldradam, quae ejus
-----------------------------------------------------------
fuerat concubina, cum adhuc adolescens esset in domo paterna. Hanc siquidem, 
diabolo inflammante, nimio diligebat amore. Guntharium itaque, Coloniensis 
urbis pontificem, qui eo tempore erat archicapellanus, rex primo per subintroductos 
missos, deinde per semetipsum super hujuscemodi dissidio omni arte aggreditur, 
et ut facilius assensum praeberet, promisit se ejusdem episcopi neptem 
in matrimonium accepturum, tantum ut praedictam Thietbirgam ejus aliorumque 
episcoporum auctoritate et licentia repudiare quacumque ratione potuisset. 
Qui, ut erat levis animo ac inconsideratus actione, protinus omni intentione 
in rem introducitur, vana spe, ut postea claruit, seductus. Rursus idem
-----------------------------------------------------------
Guntharius Thietgaudum, archiepiscopum Trevirensem, hac de causa alloquitur, 
et sciens esse virum simplicem, nec adeo in divinis Scripturis eruditum 
canonicisque sanctionibus exercitatum, ex utriusque Testamenti paginis 
quasdam sententias profert, quas aliter quam ecclesiastica regula docet 
edisserens, virum improvidum secum in foveam trahit, caecus caeco ducatum 
praestans. Quid plura? facta sunt omnia, quae huic commento videbantur 
esse necessaria. Concilium Mettis convocant, reginam quasi canonice evocatam 
in medio statuunt, testes producunt una cum scriptis, qui valde gravia 
crimina imponentes, inter alia protestati sunt, quod eadem Thietbirga confessa 
fuisset, semetipsam fratris germani incestuoso concubitu esse pollutam. 
Continuo
-----------------------------------------------------------
statuta patrum de incestuosis recitantur, et non solum a legitimo viro 
separatur, verum etiam omnis copula maritalis inhibetur, poenitentia juxta 
modum culpae indicitur, et tali nefaria machinatione diu exoptata voluntas 
regis adimpletur.
Non multo post interjecto tempore iterum conventum sinodalem Aquisgrani 
coadunant, ubi rex libellum suae proclamationis obtulit, ubi continebatur, 
qualiter in quadam foemina Thietbirga nomine, factiosis perfidorum hominum 
argumentis fuerat defraudatus, imo non mediocriter repetivit, quod judicio 
episcoporum dissidii sententiam pertulisset. Quae si idonea esset conjugali 
thoro, et pestifera incestus pollutione foedata non fuisset, nec vivae 
vocis confessione publice condemnata, sponte eam
-----------------------------------------------------------
retineret: porro se incontinentem esse professus est, et sine copula juvenilis 
aetatis ardorem ferre non posse. Allatis itaque diversorum conciliorum 
voluminibus, multa de incestuosis replicata sunt; quibus recitatis, hanc 
diffinitivam sententiam protulerunt: « Credimus illam non fuisse idoneam 
ac legitimam conjugem, neque a Deo praeparatam esse uxorem, quae publica 
confessione incestuoso fornicationis crimine denotata probatur. Quocirca 
glorioso principi nostro pro sua in divino cultu devotissima affectione 
atque victoriosissima regni tuitione, cui non solum nos, verum etiam (omnis 
7-12) canonica auctoritas interdixit incestuosum conjugium, legitimum matrimonium 
a Deo illi concessum
-----------------------------------------------------------
non denegamus, juxta indulgentiam dicentis Apostoli: Melius est nubere 
quam uri. » His ita patratis,
-----------------------------------------------------------
Waldrada jam in publicum procedit stipata obsequentium multitudine, omnisque 
regia aula resultat, Waldradam reginam esse. Guntharii episcopi neptis 
ad regem accersitur, ac semel, ut aiunt, ab eo constupratur, atque cum 
cachinno et omnium derisione ad avunculum remittitur. Igitur agentibus 
fratribus Thietbirgae reginae, haec omnia ad notitiam Nicolai papae deferuntur, 
qui eo tempore Romanae praesidebat Ecclesiae.
DCCCLXV.
Anno Dominicae incarnationis 865 missi sunt Hagano et Rodoaldus, apostolicae 
sedis legati, in Galliam, ad discutiendum, utrum res ita se haberet, sicut 
summo pontifici nunciata fuerat: qui in Francia venientes, pecunia corrupti, 
magis faverunt
-----------------------------------------------------------
iniquitati quam aequitati. Tamen ad regem pervenientes, cum ei declarassent 
legationis suae causas, tale responsum ab eo acceperunt, se nihil aliud 
egisse, nisi quod episcopi ipsius regni in generali synodo sibi agendum 
praemonstrassent. Dederunt autem idem legati consilium regi, ut illos episcopos 
qui illi sinodo praefuerant, ad sedem apostolicam destinaret, qui verbis 
ac scriptis universali papae satisfacerent. Legati immensis ditati opibus, 
Romam regressi sunt, nunciaveruntque praesuli quae in Galliis viderant 
et audierant, adjicientes se nullum sapientem episcopum in regno Hlotharii 
invenisse, qui ad liquidum canonicis esset institutus disciplinis. Interea 
Thietgaudus et Guntharius archiepiscopi Romam profecti sunt, ea animi
-----------------------------------------------------------
intentione, ut et regem innoxium in supradicto facto demonstrarent, et 
se cum caeteris coepiscopis ecclesiastica atque apostolica exercuisse decreta, 
stultitiae (quidem 7-12) elogio denotandi, qui illam (beati 6, 7-12) Petri 
sedem aliquo pravo dogmate fallere posse arbitrati sunt, quae nec fefellit, 
nec ab aliqua haeresi unquam falli potuit. Itaque cum in praesentiam Nicolai 
papae venissent, libellum obtulerunt, in quo continebantur gesta synodalia, 
quae in Mediomatrico et Aquis ab eis statuta fuerant. Qui cum a notario 
coram omnibus recitatus esset, interrogavit pontifex, si haec scripta verbis 
confirmarent? Responderunt, inconveniens videri, ut quod propriis manibus 
roboraverant, verbis infirmari mallent. Et sic nec repulsa nec admissa
-----------------------------------------------------------
eorum assertione, jussi sunt ire ad hospitia
-----------------------------------------------------------
sua, quousque revocarentur. Paucis ergo interpositis diebus, ad synodum 
quam papa congregaverat sunt accersiti, ubi eorum damnata et anathematizata 
sunt scripta, et ipsi, omnibus adjudicantibus episcopis, presbyteris ac 
diaconibus, sunt depositi et omni ecclesiastica dignitate privati. Qui 
tam turpiter dehonestati, Hludowicum imperatorem, fratrem Hlotharii regis, 
adeunt, qui ea tempestate Beneventanis morabatur in partibus, scriptis 
ac dictis vociferantes, se injuste esse depositos, ipsi imperatori et omni 
sanctae ecclesiae injuriam esse factam, cum numquam auditum sit vel uspiam 
lectum, quod ullus metropolitanus sine conscientia principis vel praesentia 
aliorum metropolitanorum fuerit degradatus. Adjecerunt insuper multa alia, 
blasphemantes
-----------------------------------------------------------
eundem papam, quae hic superfluum duximus enumerare, existimantes ejusdem 
se imperatoris adminiculo simul et intercessionis ope et criminis objecti 
abolere notam, et pristinae dignitatis recuperare statum. Sed spes eorum 
frustrata est, quamvis imperator omnibus votis illis opitulari voluisset. 
Thietgaudus depositionis suae a sede apostolica prolatam sententiam patienter 
ferens, juxta praecedentem consuetudinem nihil omnino de sacro ministerio 
contingere praesumpsit; Guntharius vero superbiae spiritu inflatus, vetitum 
sibi officium usurpare ausu temerario non expavit, parvipendens apostolicam 
excommunicationem. Revertuntur igitur in Franciam debita confusione respersi. 
Et dum iterum ac tertio sedem apostolicam ob reparationis
-----------------------------------------------------------
et restitutionis gratiam, adissent, novissime in Italia infirmitate praeventi, 
peregrini et exules moriuntur, communione laicali sibi tantum concessa.
DCCCLXVI.
Anno Dominicae incarnationis 866 Arsenius episcopus, apocrisiarius et consiliarius 
Nicolai papae, vice ipsius directus est in Franciam; quo perveniens tanta 
auctoritate et potestate usus est, ac si idem summus praesul advenisset. 
Convocato denique episcoporum conventu, Hlotharium regem alloquitur, ut 
unum e duobus eligat, aut propriae reconcilietur uxori, abdicato Waldradae 
pellicis consortio, aut protinus anathematis gladio feriretur, ipse omnesque 
ei in hoc scelere favorem praestantes. Hac necessitate
-----------------------------------------------------------
constrictus, vellet nollet, Thietbirgam reginam in
-----------------------------------------------------------
matrimonium recepit, interposito jurisjurandi sacramento, se illam ita 
in reliquum habere, sicut aequitatis jura dictant legitimam uxorem esse 
tenendam, nec eam a se separaret, nec ipsa vivente aliam super eam induceret. 
Posthaec Waldradam ex auctoritate Dei et sancti Petri et verbo domni apostolici 
Romam ire jubet, ut pro se rationem reddere studeat. Engildrudam quoque, 
uxorem quondam Bosonis comitis, a sede apostolica excommunicatam esse, 
omnibus declaravit, quia proprium deseruerat maritum, et Wangerum, suum 
vasallum, in Gallias secuta fuerat; quam excommunicationem cum omnibus 
qui aderant episcopis renovavit.
Post haec eadem Engildrudis praedicto Arsenio in Wormatia civitate se repraesentavit, 
in quo loco
-----------------------------------------------------------
praefatus episcopus Hludowico regi occurrerat. Juravit igitur in praesentia 
ipsius missi sacramentum, hunc modum continens: « Ego Engildrudis, filia 
quondam Mathfridi comitis, quae fui uxor Bosonis comitis, vobis domno Arsenio 
episcopo, misso et apocrisiario summae sanctae catholicae atque apostolicae 
sedis, et per vos domno meo Nicolao, summo pontifici et universali papae, 
juro per Patrem et Filium et Spiritum sanctum, et per haec quattuor Christi 
dei Evangelia, quae ore osculor et manibus propriis tango, quia amodo relictam 
illam maliciam quam in praenominato Bosone viro meo exercui, ut ovis quae 
perdita fuit, ad sanctam catholicam atque apostolicam, sub eadem obligatione 
qua domnus Nicolaus, summus pontifex et
-----------------------------------------------------------
universalis papa, me obligavit, revertar Ecclesiam, et in Italico regno, 
aut vobiscum aut ante vos, quoquomodo provideritis, ibo, et quicquid domnus 
apostolicus jusserit vel terminaverit adimplebo, vel perficere non recusabo. 
» Sed tam horribile jusjurandum non adimplevit. Siquidem usque Danubii 
fluenta cum eodem Arsenio perrexit, ibique ad quempiam consanguineum pro 
caballorum adminiculo ire condixit, et ad Augustam civitatem ad eundem 
missum se reversuram pollicita est. Tali occasione gressum retorquens, 
ex Alamannia in Franciam repedavit; quod cum supradictus Arsenius cognovisset, 
epistolam misit omnibus archiepiscopis et episcopis , atque 
omnibus sanctae Dei Ecclesiae fidelibus Galliae, Germaniae ac
-----------------------------------------------------------
Neustriae commorantibus, obtestans omnes per
-----------------------------------------------------------
auctoritatem Dei omnipotentis et beatorum principum Petri et Pauli, et 
domni pontificis et universalis papae , ut nullus eam 
in suam parrochiam reciperet, sed eam funditus in omnibus ecclesiis suis 
praedicarent excommunicatam, et ab omni christianorum communione sequestratam, 
insuper et anathematis vinculo innodatam, et inter impias et scelerosas 
damnatam, donec de pestiferis factionibus suis atque perpetrato perjurio 
ante domni apostolici praesentiam dignam acciperet poenitentiam.
His summatim commemoratis, revertamur ad Hlotharii regis ingemiscendam 
causam. Legatus itaque apostolicae sedis, compositis in Gallia rebus, Romam 
unde venerat reversus est. Rursusque
-----------------------------------------------------------
Waldrada ejusque complicibus decertantibus, regis animus adversum Thietbirgam 
commovetur, excitantur irae, et in sopitis discordiarum et odiorum cineribus 
denuo copiosus ignis accenditur. Despicitur, abhominatur reicitur, adulterii 
crimen inpingitur, omnique ingenii arte exquiritur, qualiter puniri quasi 
rea possit. Illa praevidens imminere sibi mortis periculum, latenter aufugit, 
et ad Carolum perveniens, ejus se tuitioni commisit; quod cum, fama divulgante, 
Nicolaus papa cognovisset, misit Carolo regi epistolam collaudatoriam , 
haec continentem:
« Inter alios sanctae Ecclesiae religiosos propugnatores, et veritatis 
strenuos defensores neminem
-----------------------------------------------------------
magis super Thietbirgae, gloriosae reginae, contritione sollicitum, neminem 
magis ipsius incommoditatibus condoluisse quam vestrae pietatis affectum 
recolimus. » Et post congruentem exhortationem addidit: « Excellentiam 
vestram nolumus ignorare, adeo Hlotharium regem Thiebirgam, conjugem suam, 
diversis afflictionibus subdidisse, et innumeris pressuris contra praestita 
juramenta subegisse, ut nobis coacta nunc scriberet, regia se velle exui 
dignitate seu copula, et sola privata vita fore contentam. Cui nos scripsimus, 
non hoc aliter fieri posse, nisi eandem vitam conjux ejus Hlotharius elegisset. 
Verum, sicut multorum relatu didicimus, ipse Hlotharius conventum celebrare 
disposuit, et eandem Thietbirgam examini proprio et
-----------------------------------------------------------
judicio subicere meditatur. Et siquidem eam praestigiis falsitatis suae 
vel argumentosis ambagibus
-----------------------------------------------------------
potuerit exhibere, quasi non fuerit legitima sua uxor, vult eam penitus 
a se sequestrare. Sin autem vult eam tanquam propriam quidem uxorem admittere, 
sed deinde quasi moechata fuerit, insimulare, atque propter hoc hominem 
suum et hominem Thietbirgae ad monomachiam impellere, et si homo ipsius 
reginae ceciderit, disponit hanc sine dilatione perimere. Quae quantum 
sint omni divinae legi contraria, magnitudo prudentiae vestrae, credimus, 
jam advertit. Sed et nos hinc aliquid strictim volumus demonstrare, prius 
asseverantes, quod de retroacta controversia Thietbirga non debet ulterius 
ad iteratam responsionem provocari, quoniam quod bene semel definitum est 
et interpositis sacramentis deliberatum, nulla debet iteratione, nisi fortassis 
ubi
-----------------------------------------------------------
fuerit major auctoritas, retractari. Deinde quod ecclesiae refugium quaerens, 
ecclesiasticum judicium semper expetens, submitti non debet seculari judicio. 
Post haec vero, cum nos ex utraque parte, id est tam a Hlothario quam a 
Thietbirga, fuerimus provocati judices, nosque amborum controversiam executi 
simus, ad nullos alios convenit super hoc negocio judices convolare, cum 
secundum sacros canones a judicibus quos communis consensus elegerit, non 
liceat provocare, et ubi concessa est provocatio, non nisi ubi major est 
auctoritas, liceat provocare. Itaque, cum non sit apostolicae sedis auctoritate, 
quae amborum negotium executa est, usquam major auctoritas, nescimus si 
alicui liceat de ejus judicio judicare,
-----------------------------------------------------------
vel ejus retractare sententiam. » Et post pauca: « Illud vero quod Hlotarius 
Thietbirgam de adulterio criminatur, quis non videat dolo esse plenum? 
Denique, si, ut ipse jactat, uxor ejus non est, quid pertinet ad eum illi 
de adulterio calumniam texere, cum nec moechari potuit, si alicujus uxor 
non extitit: porro si a Hlotario de adulterio accusatur, et, si convicta 
fuerit, ultio praeparatur, necesse est, ut fateatur uxorem. » Et quibusdam 
interpositis: « Praeterea sive de conjugii foedere, sive de adulterii crimine 
judicium sit agitandum, nulla ratione patet Thietbirgam cum Hlotario posse 
legalem inire conflictum, vel legitimum controversiae subire certamen, 
nisi prius ad tempus suae fuerit reddita potestati, sed et suis consanguineis 
libere sociata; inter
-----------------------------------------------------------
quos etiam locus providendus est, ubi nulla sit vis multitudinis formidanda, 
et non sit difficile testes
-----------------------------------------------------------
producere vel caeteras personas, quae tam a sanctis canonibus quam a venerandis 
Romanorum legibus in hujuscemodi controversiis requiruntur. Verum haec 
non ut fiant dicimus, quae sine decreto et ordinatione nostra fieri non 
posse supra docuimus. »
Accensus itaque idem sanctissimus pontifex zelo Dei, quo fuerat Finees 
sacerdos quondam inflammatus, Waldradam ipso die purificationis sanctae 
Dei genitricis Mariae, in basilica excommunicavit, et ab omni Christianorum 
consortio separavit, destinavitque epistolam omnibus episcopis per Germaniam 
et Gallias constitutis causas et modum excommunicationis continentem. Cujus 
sensum quam verborum seriem causa brevitatis potius placuit ponere.

-----------------------------------------------------------
« Decreveramus quidem circa Waldradam, moecham et pertinaciter in impoenitentia 
permanentem, vindictae modum minus districte temperare, et juxta quod merebatur, 
non ita pro tanto scelere sententiam in eam justae punitionis proferre, 
nisi obstinato animo in moechiae volutabro perenniter permanere proposuisset. 
Igitur, quia monita nostra et crebras exhortationes contempsit, quia culpam 
suam nec dum cognovit nec confessa est, nec missa nobis legatione, qui 
causam ipsius exequendam suscepimus, veniam postulavit postremo cum recto 
itinere nos illi fuerat adeundum, et beati Petri apostoli suffragia requirenda, 
retro est conversa post Sathanam, necnon et Thietbirgae reginae dolos struere, 
coepta interitus meditatione, non cessat:
-----------------------------------------------------------
cum egregio apostolo dicimus, quod contra eam contraque ejus similes saepius 
replicandum est, quia secundum duritiem suam et cor inpoenitens thesaurizat 
sibi iram in die irae. Idcirco nos eam de factis suis excommunicamus, donec 
ecclesiae Christi, nobisque praecipue, qui ejus principaliter curam gerimus, 
quique causam ipsius exequi ac investigare coepimus, satisfecerit, donec 
etiam sinistram omnem suspicionem consilium nostrum suscipiens adimat, 
a pretiosi corporis et sanguinis Domini perceptione, atque ab omnimodo 
consortio sanctae ecclesiae, sancti Spiritus beatorumque apostolorum Petri 
et Pauli judicio, et nostrae mediocritatis, fecimus prorsus cum universis 
complicibus et
-----------------------------------------------------------
communicatoribus fautoribusque suis prorsus extorrem. Hanc sententiam 4. 
Non. Februarii a nobis promulgatam meminimus, eamque scripto vobis destinavimus, 
et ne labor noster inanis
-----------------------------------------------------------
constituatur, spiritualia nobiscum vestra fraternitas adversus jam dictam 
moecham et communicatores ejus arma sustollat, et in parrochia sua excommunicatam 
hanc fautoresque suos viva voce unusquisque denunciet, donec nostro speciali 
judicio dignae se poenitentiae submittat. »
Direxit etiam Hlothario regi idem reverendissimus pontifex epistolam, haec 
continentem: « Audito revertente misso nostro correctionis tuae, ut ita 
dicamus, initio, gratias Deo condignas egimus, et ut tibi quoque grates 
competibiles referremus, animum praeparavimus. Sed, heu! adversa nuntia 
venientia hujus intentionis nostrae proposito celeriter obviarunt. Quapropter 
compulsi sumus mutare vocem, et qui ad gratiarum actiones
-----------------------------------------------------------
os aperire disposueramus, in luctus et increpationes adhuc officium linguae 
coacti dirigimus. Didicimus enim, te qui prolixo tempore in scelere permanens, 
Ecclesiae Dei non modicum nocuisti, nocere adhuc, et qui in sordibus eras, 
sordescere adhuc. Siquidem, ut opinamur, tibi non sufficit solum adulterium 
perpetrasse, nisi apponas, ut etiam animas hominum perjurii laqueis irretitas 
in extremum demergas interitum. Sed quid mirum, si paucorum animabus per 
perjurium exitium acquisisti, quando in tanta sublimitate positus, per 
exemplum tuae moechiae tot hominum milia in perditionis chaos praecipitaveris? 
Illud autem, quod Thietbirga, quasi Waldradae testimonium dicens, eam fuisse 
tuam legitimam uxorem volens aut invita
-----------------------------------------------------------
frustra conatur astruere, quandoquidem illius nullo prorsus hinc testimonio 
quis indigeat, cum magis nos ita sentiamus quod justum est, et intelligamus 
quod aequum, ut etiam Thietbirga mortua, tu nullis legibus, nullis regulis 
unquam Waldradam in uxorem possis aut permittaris assumere. Utrum ergo 
Waldrada legitima tua fuerit aliquando conjunx, ecclesia Dei satisfactione 
Thietbirgae non eget. Unum tamen scimus, quoniam nec nos nec eadem Ecclesia 
Dei, auctore Deo qui adulteros judicabit, te, si Waldradam quandocumque 
resumpseris, etiam Thietbirga decedente, dimittet modis omnibus impunitum. 
» Et post pauca: « Itaque summo studio praefatam Thietbirgam, conjugem 
tuam, tanquam propriam carnem fovere ac diligere
-----------------------------------------------------------
procurato, et ne illam a te separare ullo pacto consentias, vigilanter 
attende; unde si vult a te discedere, corripe, immo corrige eam, et a tali
-----------------------------------------------------------
intentione per omnia revocare satage. Jam vero si amore pudicitiae separationem 
quaerat, et conjugalis connubii solutionem efflagitet, certum est apostolo 
dicente: « Quoniam mulier sui corporis potestatem non habet, sed vir; » 
verum si et ipse pudicitiam sectatus religionis obtentu copulam dissolvere 
vis, tantum ne simulate fiat, concedimus. Nam licet sit scriptum: Quod 
Deus conjunxit, homo non separet; Deus tamen, et non homo separat, quando 
divini amoris intuitu, ex consensu utriusque conjugis matrimonia dissolvuntur. 
Si ergo hoc modo vis, gratuito permittimus animo, celeremque praebemus 
assensum; aliter autem fieri mutuam vestram separationem prohibemus. Porro 
si sterilitas accusatur, cogites Saram nonagenariam, Annam
-----------------------------------------------------------
quoque, simul et Helisabeth; quam tamen sterilitatem fortasse non facit 
infoecunditas, sed iniquitas. Ergo, gloriosissime rex, esto propria contentus 
uxore, et praeter illius, alterius ne quaeras consortium. Igitur consilium 
nostrum accipe, et monita nostra tanquam affectuosi patris amplectere, 
atque ab omni pravitate mentem, linguam, corpusque refrena, praecipue Waldradae 
pellicis tuae et dudum a te repudiatae communionem declinans, et ejus consortium 
perpetuae oblivioni tradens. Excommunicata est enim, et usque ad praesentiam 
nostram ab omni Christianorum contubernio sequestrata, sicut totus jam 
novit occidens, et jam jamque per missos nostros minime cum plagis caeteris 
oriens ignorabit. Quamobrem cavendum est,
-----------------------------------------------------------
ne cum ea pari mucrone percellaris sententiae, ac pro unius mulierculae 
passione et brevissimi temporis desiderio, vinctus et obligatus ad sulphureos 
foetores et ad perhenne traharis exitium. « Et paucis interpositis epistolam 
sic concludit: » Haec autem nos tibi nunc scripsisse, et quasi inter nos 
et te nostra verba excessus tuos corripientia discurrisse sufficiat; caeterum 
praecave, ne quando nobis secundum Domini praeceptum duos aut tres testes 
adhibeamus, immo vero ne hoc ecclesiae sanctae dicamus, et, quod non optamus, 
de caetero fias sicut ethnicus et publicanus. »
Ecce ex multis pauca notare curavimus, ut sic nescientibus ex parte fierent 
cognita, ut tamen scientibus non per omnia essent onerosa. Qualem vero
-----------------------------------------------------------
exitum hujus pestiferi morbi pernicies attulerit apostolico renuens mederi 
antidoto, quantaque regni dispendia ex hac mortifera contagione, sicut 
supradictus
-----------------------------------------------------------
sanctissimus papa Spiritu sancto afflatus praedixerat, illata sint, in 
subsequentibus suo in loco demonstrabitur.
Circa haec tempora Hludowicus rex fratris sui Caroli regnum cum exercitu 
ingressus est, gestiens occidentalia regna suo subjugare dominatui, fratrisque 
praeripere debitam portionem, quae ei sorte ac funiculo haereditatis competenter 
acciderat, oblitus germanitatis ac consanguinitatis foedera, oblitus pacti, 
quod jam dudum mutua conventione pepigerant, immemor etiam sacramentorum, 
quibus se cum magnis execrationibus coram Deo obligaverat. Praebuerant 
ad hoc facinus peragendum talia occasionum incitamenta fomitem. Carolus, 
ut praemisimus, quosdam ex nobilioribus regni aut publice
-----------------------------------------------------------
adjudicatos gladio percussit, aut dolo deceptos perdidit. Caeteri formidantes 
ne similia paterentur, Hludowicum regem trans Rhenum commorantem sollicitant, 
ejusque animum ad obtinendum fratris regnum illiciunt, promittentes semetipsos 
una cum regno ejus ditioni tradituros. Hac persuasione, ut animi regum 
avidi et semper inexplebiles sunt, facile in spem introductus, cum valida 
manu, ut diximus, terminos regni intravit. Carolus, sentiens vires regni 
a se defecisse, in ultimis finibus Aquitaniae fugae latibulum quaesivit. 
Hludowicus, ut coeperat, regnum obtinuit, ac usque Senonis civitatem pervenit. 
Dimisso vero exercitu in Germaniam ad propria redire, cum optimatibus regni 
coepit negotia disponere; sed subito fortuna mutatur. Nam
-----------------------------------------------------------
principes qui eum in regnum introduxerant, videntes quod longe aliter incederet 
erga eos, quam existimaverant, poenitudine tacti ad Carolum revertuntur. 
Carolus ex desperatis rebus vires se recepisse congaudens, contractis undique 
copiis, fratrem bello aggredi tentat. Ille intuens, et a suis quos secum 
adduxerat, et ab his quos ibi acquisisse visus fuerat, se esse destitutum, 
maturius fugam arripuit, et cum debita confusione fines regni excessit.
Hac tempestate Hucbertus abba, frater Thietbirgae reginae, contra Hlotharium 
regem rebellare exorsus est; collecta quippe praedonum valida manu, rapinas 
coepit exercere, interfectisque aut fugatis Hlotharii fidelibus, qui finitima 
possidebant loca, agros villasque eorum suae factionis sectatoribus distribuit.
-----------------------------------------------------------
Ad hujuscemodi temeritatem comprimendam Hlotharius rex semel, iterum atque 
tertio exercitum produxit, frequenter etiam cum ducibus armatorum
-----------------------------------------------------------
multitudinem direxit; sed minime hanc praesumptionem extinguere potuit, 
quia loca inaccessibilia inter Jurum et Alpes Penninas seditiosis munitissimum 
praebebant receptaculum, et regi exercituique ejus, propter concava vallium 
et praerupta montium, artissima itinera et difficilem ingressum. Attamen 
idem acephala Hucbertus novissime a Conrado comite peremptus est juxta 
castrum, quod Urba dicitur.
Anno Dominicae incarnationis 866 . Herispoius, rex Brittonum, a suis interficitur, 
et Salomon dux in loco ejus subrogatur. Erat enim isdem vir strenuus et 
bellicosus, et tam forma quam animo ad regni gubernacula coaptatus. Carolus 
tertio super Brittones cum exercitu irruere disponit,
-----------------------------------------------------------
sed cum ad terminos gentis appropinquasset, audito quod ad resistendum 
totis viribus parati essent, subito mutata voluntate, magis elegit pacem 
suscipere quam bellum inferre; facta itaque pactione cum Salomone, quam 
dudum cum Herispoio fecerat, discessit.
DCCCLXVII.
Anno Dominicae incarnationis 867 Nordmanni oram Ligeris fluminis occupantes, 
Namnetensem, Andegavensem, Pictavensem atque Turonicam provinciam iterato 
crudeliter depopulari coeperunt; contra quos Ruotbertus qui marcam tenebat, 
et Ramnulfus dux Aquitaniae, collecta multitudine aciem dirigunt. Illi 
sentientes se ab exercitu insequi, cum summa acceleratione ad classem repedare
-----------------------------------------------------------
contendunt; sed cum appropinquare insequentium multitudinem cernerent, 
cognoscentes se effugere non posse, quandam villam ingrediuntur, ubi se, 
quantum hora permisit, communiunt. Erat autem in eadem villa basilica pergrandis 
ex lapide constructa, in qua maxima pars Nordmannorum introivit cum duce 
eorum nomine Hastingo. Ruotbertus et Ramnulfus cum sociis super eos irruunt, 
quoscumque extra basilicam reppererunt, absque mora trucidant. Ad ecclesiam 
 pervenientes, cum vidissent locum munitum, et animadvertissent
-----------------------------------------------------------
non modicam turbam paganorum intrinsecus latitantem, parumper deliberantes, 
castra in circuitu statuunt, tentoria figunt, ut in crastinum, exstructis 
aggeribus applicatisque machinis, hostes totis viribus expugnarent; declinabat 
quippe jam sol ad occasum. Ruotbertus  nimio calore exaestuans, 
galeam et loricam deposuit, ut aura collecta paulisper refrigeraretur, 
cumque unusquisque in positione castrorum intenderet, repente Nordmanni 
a munitione exiliunt, et cum ingenti clamore super Ruotbertum ac socios 
impetum faciunt. Sed quamvis repentini et subitanei casus etiam fortissimos 
viros in bello conturbare soleant, tamen arma quam citius corripiunt, hostes 
viriliter excipiunt, et cedentes in basilicam redire compellunt.
-----------------------------------------------------------
Ruotbertus absque galea et lorica accurrens, cum incautius dimicaret, et 
inimicos ultro insequeretur, interfectus est in introitu ipsius ecclesiae; 
ejus corpus jam exanime Nordmanni, intrinsecus trahunt. Porro Ramnulfus, 
cum eminus stans eventum rei specularetur, a quodam Nordmanno per fenestram 
basilicae sagittae ictu graviter vulneratus est, et a suis ex certamine 
eductus, vix triduo supervixit. Tali infelici infortunio pugna commissa 
est et finita; exercitus amisso capite errore pariter ac moerore repletus, 
solvit eadem hora obsidionem, et ad propria revertitur; Nordmanni ovantes 
ad classem dirigunt gressum.
Non multo post interjecto tempore Hugo abba in locum Ruotberti substitutus 
est, vir strenuus,
-----------------------------------------------------------
humilis, justus, pacificus, et omni morum honestate fundatus; si quidem 
Odo et Ruotbertus, filii Ruotberti, adhuc parvuli erant, quando pater extinctus 
est, et idcirco non est illis ducatus commissus.
Per idem tempus gens Sarracenorum in Benevento ex Africa veniens, universam 
pene regionem illam invaserunt, caedibus, rapinis ac incendiis omnia depopulantes. 
Contra quos Hludowicus imperator exercitum contrahit, et veritus ne forte 
adversus innumerabilem hostium multitudinem vires
-----------------------------------------------------------
regni non sufficerent, ad Hlotharium fratrem in Gallias legatos mittit, 
omnino exposcens, ut ad praefatae nequissimae gentis vires extenuandas 
audaciamque refrenandam sibi cum Dei auxilio, virtute quoque Francorum, 
opitularetur. Qui nihil cunctatus, exercitum cum ingenti industria undequaque 
contrahit, fratrique quanta potuit celeritate in adjutorium venit. Ubi 
plurima bella gesta sunt, non solum fortiter, sed etiam feliciter, Deo 
opem ferente, inter haec exercitus Hlotharii gravi peste fatigatur; ex 
insueto quippe calore et intemperie aeris dissolutus, dysenteriae vel lienteriae 
morbo corripitur, ex qua plaga innumerabilis multitudo extincta est; plurimi 
etiam aranearum morsibus perierunt, ut jam tunc daretur intelligi, quod 
propter duritiam
-----------------------------------------------------------
 et cor impoenitens Deus non solum Hlothario, verum etiam 
omni regno ejus adversaretur. Revertitur itaque in Franciam non sine gravi, 
ut dictum est, dispendio suorum.
DCCCLXVIII.
Anno Dominicae incarnationis 868 Nicolaus, sanctissimus et beatissimus 
papa, post multos pro Christo labores et post multa pro sanctae ecclesiae 
in violabili statu certamina, migravit ad coelestia regna, recepturus pro 
administrata fideliter sibi credita dispensatione a largissimo Domino immarcescibilem 
gloriae coronam: de cujus Deo placitis actibus plura poterant dici relatu 
digna, nisi brevitati studentes, causas rerum magis summatim notare quam 
explanare proposuissemus. Denique post beatum Gregorium
-----------------------------------------------------------
usque in praesens nullus praesul in Romana urbe pontificali honore sublimatus 
illi videtur aequiparandus. Regibus ac tyrannis imperavit, eisque ac si 
dominus orbis terrarum auctoritate praefuit; episcopis et sacerdotibus 
religiosis ac Domini mandata observantibus humilis, blandus, pius, mansuetus 
apparuit, irreligiosis et a recto tramite exorbitantibus terribilis atque 
austeritate plenus extitit, ut merito credatur alter Helias, Deo suscitante, 
nostris in temporibus exsurrexisse, et si non corpore, tamen spiritu et 
virtute.
Huic sanctissimae memoriae viro Adrianus in pontificatu successit. Quod 
cum Hlotharius rex certa relatione comperisset, ei talia scripta direxit:
-----------------------------------------------------------
« Infausta relatio et inambigua hactenus manens, ut ita dicamus, acriter 
nostrae serenitatis transverberavit aures, intimando quod beatae recordationis
-----------------------------------------------------------
domnus Nicolaus ab hac lachrymarum valle vocante Christo decesserit, cum 
sanctis ut credimus inaestimabiliter coronandus. Nec differt, ut omnis 
christiana religio de tanto pontifice doleat, et omnis ordo ecclesiasticus 
de prudentissimo papa ingemiscat; revera nos potius deflemus, qui causas 
nostrae calumniae et fraudulentas aemulorum nostrorum querimonias tam benigno 
patri aequitatis ac justitiae lance ponderandas ac determinandas ad tempus 
et in parte commisimus; sed, quod lugubriter replicamus, plus apud sanctitatem 
illius valuere nostrorum inimicorum insidiae et simulatae deceptiones, 
quam nostra simplex et pura defensio. Nos enim litteris et verbis indesinenter 
proclamantes et diversis legationibus eadem repetentes,
-----------------------------------------------------------
humiliter postulavimus, ut nos et accusatores nostri juxta divinas et humanas 
leges sui pontificii audientiam mereremur, ut ratio docet, nostram praesentiam 
exhibendo: sed semper repulsi sumus. » Et post pauca: « Sed quia Deus omnipotens, 
princeps pastorum, in illa sancta sede vestri pontificatus apicem sublimavit, 
si tempus arriserit, vestrum multipliciter desideramus conspectum, et vestris 
Deo dignis animari colloquiis, ac melliflua benedictione potiri. » Et in 
fine ipsius epistolae: « Interea modis omnibus obsecramus, ut de vestra 
optabili prosperitate litteris vestris celsitudinem nostram certam reddentes, 
carae filiationis munus nobis impartiri dignemini. »
Ad haec supradictus papa rescripsit, sedem sancti
-----------------------------------------------------------
Petri semper paratam esse dignam satisfactionem suscipere, nec quod divinae 
humanaeque leges juste decernunt, unquam repulisse; itaque si se immunem 
ab objectis sciret, cum omni fiducia sedem apostolicam oporteret adire, 
ut expetitam benedictionem perciperet; si autem culpam recognosceret, nihilominus 
absque haesitatione venire festinaret, condigna poenitentiae remedia suscepturus.
His temporibus gens Vulgarum ferocissima ac bellicosa, relictis idolis 
abrenuntiatisque gentilium superstitionibus, in Christum ex permaxima parte 
credidit, et abluta salutari baptismatis unda, in religionem christianam 
transiit. Directi sunt autem a sede apostolica in eandem gentem sacerdotes
-----------------------------------------------------------
ac viri religiosi, qui populum adhuc rudem divinis informarent praeceptis, 
et incultam barbariem sacris dogmatibus excolentes, Christo gratum habitaculum
-----------------------------------------------------------
praepararent. Ut hujus vere sanctae devotionis opus prosperum obtineret 
effectum. Hludowicus, christianissimus rex, qui Germanis imperabat, non 
mediocre praebuit supplementum. Ferunt autem de hujus gentis rege, quod 
a tanta perfectione post perceptam baptismi gratiam coeperit, ut diebus 
ornamentis regiis indutus coram populo procederet, noctibus vero sacco 
vestitus latenter ecclesiam intrans, super pavimentum ipsius basilicae, 
substrato tantum sibi cilicio, prostratus in oratione jaceret. Non post 
multum tempus divina inspiratione commonitus regnum terrenum dimisit, ut 
in coelis aeternaliter regnaret cum Christo; et ordinato in suo loco in 
regem filio suo majore natu, comam capitis deposuit, habituque sanctae 
conversationis
-----------------------------------------------------------
suscepto, monachus effectus est, eleemosynis, vigiliis et orationibus die 
noctuque intentus. Interea filius ejus quem regem constituerat, longe a 
paterna intentione et operatione recedens, praedas coepit exercere, ebrietatibus, 
comessationibus et libidinibus vacare, et omni conamine ad gentilitatis 
ritum populum noviter baptizatum revocare; quod cum pater audisset, nimio 
zelo accensus, sacrum habitum deposuit, et militiae cingulum resumpsit, 
et cultu regio indutus, adsociatis sibi Deum timentibus, filium persecutus 
est: quem mox absque difficultate cepit, oculosque ejus effodit, et in 
carcerem misit; deinde convocato omni regno suo, filium juniorem regem 
constituit, interminatus coram omnibus similia fore passurum, si in aliquo 
a recta christianitate
-----------------------------------------------------------
deviaret. His ita patratis, deposito cingulo et resumpto sanctae religionis 
habitu, monasterium ingressus, in sancta conversatione reliquum vitae praesentis 
tempus duxit.
DCCCLXIX.
Anno Dominicae incarnationis 869 Hlotharius Romam profectus est, quo cum 
pervenisset, ab Adriano pontifice honorifice susceptus est. Qui ab eodem 
praesule sciscitatus, si monita pii patris domni Nicolai cum omni vigilantia 
hactenus observata haberet et praestitum jusjurandum inviolato foedere 
custoditum, ab illo deceptus qui in veritate non stetit, qui non solum 
mendax est, sed etiam pater omnis mendacii, respondit se ita omnia observasse, 
ac si divinitus sibi essent imperata. Cumque proceres
-----------------------------------------------------------
et optimates qui cum eo venerant, eadem testificarentur,
-----------------------------------------------------------
nec ulla opposita persona inveniretur, quae adversus regiam auctoritatem 
legitimum auderet controversiae inire certamen, universalis papa talia 
prosequitur: « Si vestrae testificationis verbis veritas suffragatur, cum 
omni alacritate mentis omnipotenti Deo multiplices gratiarum actiones referimus. 
Restat ergo, fili karissime, ut ad confessionem sancti Petri accedas, ubi 
Deo propitio salutarem hostiam pro tua non tantum corporis quam animae 
incolumitate immolabimus, ex qua te nobiscum participare oportet, ut per 
hanc participationem membris Christi, unde abscisus videbaris, merearis 
incorporari. » Finita igitur missarum sollempnia, invitat summus pontifex 
eundem regem ad mensam Christi; acceptoque in manibus corpore et sanguine
-----------------------------------------------------------
Domini, ita eum alloquitur: « Si innoxium te recognoscis a prohibito atque 
interdicto tibi a domno Nicolao adulterii scelere, et hoc fixa mente statutum 
habes, ut nunquam diebus vitae tuae Waldradae, pellicis tuae, dudum a te 
repudiatae, miscearis nefario concubitu, fiducialiter accede, et sacramentum 
salutis aeternae tibi ad remissionem peccatorum profuturum percipe: si 
autem tua conscientia te accusat et letali vulnere sauciatum proclamat, 
aut iterum redire mente disponis in moechiae volutabro, nequaquam sumere 
praesumas, ne forte ad judicium et condemnationem tibi eveniat, quod fidelibus 
ad remedium praeparavit divina providentia. » Qui mente captus, obduratus 
pariter et obcaecatus, absque retractatione communionem corporis
-----------------------------------------------------------
et sanguinis Domini de manu pontificis sumpsit, non expavescens illam sententiam 
quae dicit: Horribile est incidere in manus Dei viventis. Qui enim manducat 
et bibit indigne, judicium sibi manducat et bibit. Deinde conversus idem 
praesul ad sequaces ac fautores regis, unicuique communionem obtulit in 
haec verba: « Si domino ac regi tuo Hlothario in objecto adulterii crimine 
favorem non praestitisti, neque consensum praebuisti, et Waldradae et aliis 
ab hac sede apostolica excommunicatis non communicasti, corpus et sanguis 
Domini nostri Jesu Christi prosit tibi in vitam aeternam! » Igitur quisquis 
in his se laesum sciens ausu temerario communionem sub tali contestatione 
porrectam sumere praesumpsit, divino judicio percussus, ab
-----------------------------------------------------------
hac luce subtractus est, antequam subsequentis
-----------------------------------------------------------
anni rediret principium; perpauci qui se a communione substraxerunt, vix 
mortis periculum evaserunt.
Porro Hlotharius Roma egressus, morbo corripitur, et Placentia civitate 
perveniens, diem clausit extremum 6 Idus August. Tanta autem strages in 
praefati regis populo facta est, ut non peste perisse, sed hostili gladio 
corruisse virtus ac nobilitas totius regni videretur, quae eo tempore tantae 
foecunditatis erat, ut in modum densarum segetum pullulans, veluti quodam 
examine imperii fines repleverit.
Carolus, certa relatione comperiens Hlotharium regem obisse, mox regnum 
illius occupare nititur, Mettisque perveniens, ad Adventio, praefatae
-----------------------------------------------------------
urbis episcopo, et nonnullis aliis primoribus favorabiliter exceptus, in 
regnum sublimatur, indeque digrediens, Aquisgrani palatium ingressus est, 
eo quod sedes regni esse videretur. Ubi multo plures ad eum confluxerunt.
Carebat autem ea tempestate urbs Trevirorum et Colonia Agrippinensis pontificibus; 
siquidem, ut praemisimus, amborum praesules in Italia ab hac luce subtracti 
sunt. Inito autem rex cum optimatibus consilio, Bertulfum, nepotem supradicti 
Adventii episcopi, ecclesiae Trevirorum praefecit. Actum est autem, ut 
iste vir episcopalem obtineret dignitatem, interventu et ope praedicti 
Adventii, qui eo tempore plurimum apud regem poterat, eo quod illi assentando 
in adipiscendis regni negotiis
-----------------------------------------------------------
ambitiosius faveret.
Porro Coloniae Agrippinae rex Hilduinum abbatem praeponere tentavit in 
pontificali cathedra, fecitque a Francone, episcopo Tungrensis dioceseos, 
in Aquis palatio presbyterum ordinari ad titulum sancti Petri praedictae 
metropolis.
Dum haec in regno Hlotharii aguntur, Hludowicus rex infirmitate detentus, 
in Bajoariorum finibus lecto decumbebat. Audiens itaque a fratre saepedictum 
regnum taliter invasum, aegre tulit, et cum omni festinatione legatos direxit, 
qui eum obnixe rogarent, ut ab hac temeraria invasione cessaret, nec solus 
indebita praesumptione usurparet, quod utrisque haereditario jure aequaliter 
competebat; regno
-----------------------------------------------------------
decederet, quousque Deo pristinam sospitatem
-----------------------------------------------------------
reddente, venire posset, ut pariter colloquerentur, et de ejusdem regni 
statu. quod justitiae et aequitatis jura dictabant, pari voluntate decernerent. 
His cum tali mandato praemissis, interim Liudbertum, archiepiscopum Magontiacae 
urbis, occulte Coloniam dirigit, hortaturque, ut omni arte satageret ordinationem 
Hilduini praevenire, et ex ipsius civitatis clero episcopum consecrare 
studeret per electionem civium. Qui, assumptis secum aliis episcopis, recto 
itinere Diuza castrum pervenit, et formidans ne forte insidiae sibi a Caroli 
fautoribus molirentur, nequaquam Rhenum transiit, sed destinatis missis, 
mandavit ut honestiores ex clero et nobiliores ex populo sibi ad idem castrum 
occurrerent. Illis jussa complentibus, episcopus ex parte
-----------------------------------------------------------
regis eos alloquitur, ut sibi consulerent, et quam citius ex proprio grege 
praesulem eligerent; se ad hoc destinatum esse, ut quemcumque communi consilio 
praeficiendum decernerent, statim consecraret. Ad haec illi respondent, 
Hilduino episcopatum esse datum, jamque presbyterum ad ipsam sedem ordinatum, 
omnesque pene manibus datis ejus dominationem susceptam haberent, nulla 
ratio permitteret ut alium eligerent. Quibus ille econtra: Si electionem 
vobis a rege concessam despicitis, in arbitrio et potestate regis est, 
quem vobis velit dare episcopum; tamen pro certo scitote, quod ante triduum 
alium quam Hilduinum habebitis episcopum. His auditis unaminiter elegerunt 
Willibertum, venerabilem virum, quem nimium renuentem ac refugientem
-----------------------------------------------------------
ordinavit praedictus antistes, cum aliis consacerdotibus, et cum omni clero 
et populo Rheni fluenta transfretavit, et eum honorifice in sede pontificali 
imposuit, omnibusque rite peractis, sub omni celeritate recessit. Carolus 
comperta ordinatione nimio furore accenditur, ac mox Coloniam proficiscitur; 
quippe dum haec agerentur a missis Hludowici, Hilduinus apud Aquis palatium 
in regio obsequio morabatur. Willibertus episcopus et omnes qui in ejus 
ordinatione consenserant, Rhenum transeuntes saevitiam regis declinaverunt. 
Rex cum neminem reperisset, in quem suas injurias ultum ire posset, via 
qua venerat regressus est. Interea iterum legati a Hludowico
-----------------------------------------------------------
mittuntur, orantes ut a regno discederet; sed cum
-----------------------------------------------------------
minime acquiesceret, novissime Liudbertum archiepiscopum et Altfridum episcopum 
de Saxonia, prudentissimum virum, Hludowicus legatos dirigit, mandans ut 
unum e duobus eligeret, aut cito a regno recederet, aut sibi cum fratre 
pugnandum foret. Qui eum tanta ingenii arte tantaque constantia aggrediuntur, 
ut absque dilatione recederet, et in proprio regno se reciperet. Post haec 
supradicti reges conventum celebrare disponunt, in loco qui dicitur Marsana, 
juxta Mosam.
DCCCLXX.
Anno Dominicae incarnationis 870 Hludowicus et Carolus una cum optimatibus 
et proceribus suis ad Marsanam venientes, regnum quondam Hlotharii aequis 
partibus inter se diviserunt. Qualiter
-----------------------------------------------------------
autem haec divisio facta sit, quia omnibus pene notum est, supervacuum 
diximus adnotare.
Carolus, conventu absoluto, ad Heristellium perrexit, quia ei idem palatium 
in parte acciderat; Hludowicus vero ad Aquis palatium rediit, ubi duobus 
fere mensibus lecto decubuit, adversa valitudine praeventus.
Denique cum a partibus orientis veniens Ribuariorum terminos intrasset, 
in quandam regiam villam, nomine Flameresheim , ad hospitium divertit, 
cumque solarium domus conscendisset stipatus obsequentium multitudine, 
repente ipsum solarium, quod nimia vetustate erat putredine resolutum, 
trabibus fractis corruit, et inter ruinas ejus rex graviter attritus est, 
ita ut duae costae ejus a sua
-----------------------------------------------------------
compage disjungerentur. Et cum omnes accurissent, eumque perisse arbitrarentur, 
ipse a loco in quo ceciderat surgens, suis se repraesentavit, asserens 
se nihil mali passum, et ultra quam credi potest dissimulato languore, 
sequenti die contra fratrem ad Marsana proficiscitur. Tanta hujus principis 
duritia, tanta animositas fuit, ut cum etiam fragor fractarum costarum 
adinvicem collidentium a nonnullis audiretur, nemo tamen propterea audierit 
eum suspirium trahentem vel gemitum emittentem.

-----------------------------------------------------------
Per idem tempus: Carolus Carolomannum, filium suum, oculis privavit. Siquidem 
praedictus rex ex Hirmindrude regina tres filios susceperat, Carolum scilicet, 
Carolomannum et Hludowicum; sed duo ex his infeliciter perierunt; nempe 
Carolus levitate juvenili ductus, temptare volens Albuini, fratris Bivini 
et Bettonis audaciam ac saepe laudatam constantiam, alium se esse simulans, 
cum ex venatione vespertinis horis idem Albuinus quadam die reverteretur, 
super eum solus impetum fecit, veluti equum in quo sedebat violenter ablaturus. 
Ille nihil minus existimans quam filium regis, evaginato gladio ex adverso 
eum in capite percussit, moxque terrae prostravit, deinde multis vulneribus 
confossum semivivum reliquit, arma pariter et caballum
-----------------------------------------------------------
secum auferens; debilitatis ergo membris, ac vultu deformatus, pauco tempore 
supervixit. Albuinus, cognito quod filius regis esset, in quem talia exercuerat, 
celeriter aufugit mortisque periculum declinavit.
Porro Carolomannus cum adhuc esset puerulus, jussu patris attonsus, clericus 
effectus est, dehinc procedente tempore ad diaconatus officium, quamvis 
invitus atque coactus, in praesentia genitoris ordinatus est, legitque 
publice evangelium, et pontifici missam celebranti juxta morem ministravit. 
Post haec per apostasiam recedens ab ecclesiastica religione, abiciens 
ac spernens negligenter gratiam quae ei data erat per impositionem manus, 
alter Julianus efficitur. Collecta quippe praedonum non modica turba,
-----------------------------------------------------------
ecclesias Dei coepit devastare, ea quae pacis sunt impugnare, cuncta diripere, 
et inaudita mala perpetrare; pro quibus cum crebro a patre correptus fuisset, 
nec tamen ullatenus a coepta pravitate cessaret, novissime ex praecepto 
patris ei oculi eruuntur, ut supra meminimus; justo Dei judicio lucem exteriorem 
amittens, qui interiorem, quae Christus est, a suo pectore effugaverat, 
in tenebras exteriores missus, qui interioribus sua sponte se tradiderat. 
Orbatus itaque Hludowicum avunculum  suum adiit, miseriarum
-----------------------------------------------------------
et calamitatum suarum aerumnas apud eum lugubriter deplorans; ille miseratione 
motus, Absternacum monasterium sancti Willibrordi, ei ad subsidium vitae 
praesentis concessit, ubi non multo post tempore mortuus est et sepultus.
DCCCLXXI.
Anno Dominicae incarnationis 871 Adrianus papa migravit ad Dominum, et 
Johannes summi pontificii culmen adeptus est.
His diebus Adalgisus, dux Beneventanus, Graecorum persuasionibus corruptus, 
adversus Hludowicum imperatorem manum levavit. Etenim ejus hortatu plurimae 
civitates provinciarum Samnii, Campaniae et Lucaniae a Hludowico recedentes, 
Graecorum dominationi se subdiderunt. Quibus cognitis, imperator
-----------------------------------------------------------
in provincia Samnitica exercitum transfert, petiturus harum provinciarum 
caput Beneventum, ditissimam et opulentissimam civitatem. Adalgisus adventare 
exercitum sentiens, timore perterritus ad callida argumenta convertitur, 
et Benevento egressus imperatori ultro se offert, paratum se esse et semper 
fuisse ad ejus obsequium profitetur, numquam defectoribus se assensum praebuisse 
juramento confirmat; deinde muneribus regem sibi conciliat, ac mox in pristinam 
recipitur gratiam. Imperator in Campaniam et Lucaniam ad civitates quae 
defecerant copias transponit, quas absque difficultate in deditionem recepit, 
excepto Capuam, quae, quia quadro lapide erat constructa, audaciam repugnandi 
civibus praebuit. Cingitur itaque obsidione, omnisque
-----------------------------------------------------------
aditus intrandi vel exeundi penitus intercluditur, regio in circuitu vastatur, 
cuncta hostili rapacitate diripiuntur; novissime vites, oliveta et ceterae 
fructiferae arbores radicitus exciduntur. Capuani, desperatis rebus, episcopum 
civitatis adeunt, corpus sancti Germani episcopi, cujus animam venerabilis 
pater Benedictus in sphaera ignea ab angelis in coelum viderat deferri, 
in feretro levant, et sic portis apertis supplices castra imperatoris petunt, 
orantes ejusdem sancti interventu sibi veniam largiri. Augustus, ut totis 
pietatis visceribus affluebat, misericordia motus, erratus atque excessus 
benigne indulsit, praecepitque exercitui ab excidio retrahere manum. Expulsis 
itaque Graecis, custodes ex numero satellitum in civitatibus
-----------------------------------------------------------
quas receperat locat, et sic Beneventum proficiscitur, ubi aliquantisper 
decreverat immorari. Exercitus longa civitatum obsidione fatigatus, genitale 
solum coepit suspirare, post emensos labores quietem desiderare, conjugum 
ac liberorum dulces amplexus ante oculos mentis reducere, et hac ex causa 
paulatim cotidie diffluere. Interim Adalgisus, ut erat callidus ingenio, 
imperatorem alloquitur, cur vires suorum, nullis existentibus causis, profligaret, 
cur agros villasque suae ditioni subditas hostiliter depopulari permitteret; 
oporteret, ut et fessis optata quies concederetur, et regio quae jam pene 
devastata erat, clementia principis salvaretur. Flexus his suggestionibus, 
imperator exercitum pro maxima parte absolvit et ad propria
-----------------------------------------------------------
redire permisit; ipse cum paucis in eodem loco remanet, nil adversi suspicatus. 
Adalgisus regem destitutum suorum viribus cernens, jamdudum conceptam iniquitatem 
parturit, et cum suae conspirationis sectatoribus palatium, in quo imperator 
meridie quiescebat, occupare nititur. Rex a strepitu et clamore irruentium 
excitatus, lecto desilit, arma corripit, et cum perpaucis corporis sui 
custodibus ad ostium domus turbatus repentina irruptione, procedit, aditumque 
ferro intercludens, hostem a liminibus arcet. Adalgisus sentiens non sine 
discrimine ostia domus, esse penetranda, ab introitu pedem retrahit, palatiumque 
flammis jubet exuri. Interea rex dextras sibi dari petit, pacemque obnixe 
deposcit; cui responsum est, non aliter petita impetraturum,
-----------------------------------------------------------
nisi prius jurejurando devovisset, nunquam se diebus vitae suae Beneventi 
fines intraturum, neque ex calumnia quam tunc patiebatur, vindictam aliquando 
exacturum. Allatis itaque sanctorum pignoribus, necessitate constrictus 
sacramentum quod ab eo exigebatur juravit, statimque postera die a Benevento 
exivit.
DCCCLXXII.
Anno Dominicae incarnationis 872 Hlodowicus imperator Romam venit, ibique 
conventum celebrans, coram summo pontifice multa super Adalgisi tyrannide 
conquestus est. Tunc a senatu Romanorum idem Adalgisus tyrannus atque hostis 
reipublicae declaratur, bellum etiam adversus eum decernitur. Joannes papa 
imperatorem a juramento
-----------------------------------------------------------
quo se obligaverat, auctoritate Dei et sancti Petri absolvit, adfirmans 
nihil sibi obesse, quod ob mortis periculum evadendum coactus fecerat, 
nec sacramentum esse dicendum, quod contra salutem reipublicae, quamvis 
cum multis exsecrationibus, fuerit prolatum. His exhortationibus principis 
animum ad rediviva certamina provocat. Tamen, ne a suis perjurus diceretur, 
nequaquam ipse contra tyrannum procedit, sed reginam cum exercitu dirigit. 
Adalgisus, certis indiciis colligens, bellum adversum se summis viribus 
parari, hostemque se ac tyrannum esse denunciatum, suae nequitiae conscius 
metu percellitur, et spem vitae in fuga ponens, in Corsicam insulam secessit, 
ibique ad tempus delituit.

-----------------------------------------------------------
DCCCLXXIII.
Anno Dominicae incarnationis 873, locustarum inaestimabilis multitudo mense 
Augusto ab oriente veniens, totam pene pervastavit Galliam. Quae majores 
erant quam caeterae locustae, habebantque sena alarum remigia, et, mirum 
dictu, ut castrorum acies distinctis ordinibus per aera ferebantur, vel 
terrae incumbentes castra metabantur. Duces cum paucis exercitum itinere 
unius diei praeibant, quasi loca apta multitudini provisuri. Circa horam 
nonam, ubi duces pridie venerant, insidebant, nec a loco occupato movebantur, 
quousque sol suum repraesentaret ortum; tunc per turmas suas proficiscebantur, 
ut in parvis animalibus disciplinam militarem cerneres. Segetibus vescebantur, 
quae ab
-----------------------------------------------------------
eis ita depastae sunt, ut veluti immani tempestate consumptae viderentur. 
Spatium diurni itineris quatuor aut quinque milibus extendebatur. Pervenerunt 
autem usque ad mare Britannicum superficiem terrae cooperientes, in quo, 
Deo volente, violento ventorum flattu impulsae, atque in profundum absportatae 
dimersae sunt. Aestu vero atque refusione oceani rejectae, litora maritima 
repleverunt, tantaque congeries facta est, ut ad instar montium cumulatae 
coacervarentur: ex earum foetore ac putredine aer corruptus, diram pestem 
finitimis generavit, ex qua multi perierunt.
Per idem tempus Carolus Andegavensem obsidebat urbem. Denique Nordmanni 
postquam Rodbertum et Ramnulfum, et alios nonnullos generosae stirpis
-----------------------------------------------------------
viros, qui patriae terminos armis tuebantur, Deo habitatoribus terrae adversante, 
occiderunt, cum nemo inveniretur qui eorum violentiae resisteret,
-----------------------------------------------------------
sollicitati paucarum civitatum vel regionum direptione, ex praeda singularum, 
quantae opes universarum essent animo prospicientes, Andegavis civitatem, 
civibus fuga dilapsis, vacuam reperientes, ingrediuntur; quam cum munitissimam 
et pro situ loci inexpugnabilem esse vidissent, in laetitiam effusi, hanc 
suis suorumque copiis tutissimum receptaculum adversus lacessitas bello 
gentes fore decernunt. Protinus navibus per Medanam fluvium deductis muroque 
applicatis, cum mulieribus et parvulis veluti in ea habitaturi intrant, 
diruta reparant, fossas vallosque renovant, et ex ea prosilientes, repentinis 
incursionibus circumjacentes regiones devastant. Quod cum Carolo tam perniciosa 
pestis in visceribus regni interclusa nunciata esset, ilico ex
-----------------------------------------------------------
omnibus regnis quae suae ditioni parebant, veluti ad commune incendium 
exstinguendu mexercitum colligit, atque castris in circuitu positis, civitatem 
obsidione cinxit. Et quia Medana fluvius a partibus Brittaniae urbis murum 
adluebat, Salomoni regi Brittonum mandat, ut, contractis auxiliis, citius 
adventaret, ut communem hostem communibus viribus expugnarent. Qui, assumptis 
secum multis Brittonum milibus, super ripam fluminis Medanae tentoria figit. 
Igitur ex omnibus partibus urbe obsidione circumdata, multis diebus undique 
summa virtute dimicatur, et nova et exquisita machinamentorum genera applicantur, 
sed conatus regis prosperitatis effectum non obtinuit, quia et loci facies 
non facilem praebebat accessum, et paganorum valida manus,
-----------------------------------------------------------
quia pro vita res erat, summo resistebat conamine. Exercitus immensae multitudinis 
cum longae obsidionis taedio, fame et gravi pestilentiae morbo attereretur, 
cernentes Brittones urbem inexpugnabilem, conati sunt fluvium a suo alveo 
derivare, ut, exsiccato naturali meatu, naves Nordmannorum invadere possent. 
Coeperunt itaque fossam mirae profunditatis ac latitudinis aperire, quae 
res tantum formidinis metum Nordmannis ingessit, ut absque dilatione ingentem 
pecuniam Carolo pollicerentur, si, soluta obsidione, eis ex suo regno liberum 
praeberet egressum. Rex, turpi cupiditate superatus, pecuniam recepit, 
et ab obsidione recedens, hostibus vias patefecit. Illi, conscensis navibus, 
in Ligerim revertuntur, et nequaquam, ut spoponderant,
-----------------------------------------------------------
ex regno ejus recesserunt; sed in eodem loco manentes, multo pejora et 
immaniora, quam antea fecerant, perpetrarunt.

-----------------------------------------------------------
DCCCLXXIV.
Anno Dominicae incarnationis 874, Hludowicus imperator, qui Italiae regnum 
regebat, moritur. Fuit vero iste princeps pius et misericors, justitiae 
deditus, simplicitate purus, ecclesiarum Dei defensor, orphanorum et pupillorum 
pater, eleemosynarum largus largitor, servis Dei humiliter se submittens, 
ut justitia ejus maneret in seculum et cornu ejus exaltaretur in gloria.
Eodem anno Salomon, rex Brittonum, a Pasquitano et Vurfando, ducibus suis, 
dolo interficitur; post cujus mortem cum hii duo regnum ejus inter se dividere 
vellent, sed in divisione dissentirent, eo quod maxima pars Pasquitani 
partibus faveret, bellum ab utrisque summis viribus instauratur.
-----------------------------------------------------------
Pasquitanus, quanquam majore multitudine abundaret, Nordmannorum tamen 
auxilia pecunia conducit, eaque ad supplementum virium suo exercitui miscet, 
et mox contra aemulum ad pugnam proficiscitur. Vurfandi satellites videntes 
vires regni ad Pasquitanum concessisse, coeperunt ab eo diffugere, ut vix 
mille cum eo in acie remanerent, qui et ipsi coeperunt suadere ut secederet 
mortisque periculum declinaret; se cum paucis innumeram multitudinem sustinere 
non posse. Ad haec ille respondit: Absit, inquit, optimi commilitones, 
ut hodie faciam quod nunquam feci, scilicet ut inimicis meis terga vertam, 
et gloria nominis nostri infametur. Melius est nobiliter mori, quam ignominia 
vitam servare; nec diffidendum de victoria; fortunae vires cum hostibus
-----------------------------------------------------------
experiamur. Neque enim salus est in multitudine, sed potius in Deo. Hujuscemodi 
exhortationibus animatis sociis, super triginta et eo amplius, ut ferunt, 
adversariorum milia irruit; clamor in coelum tollitur, pugna summa virtute 
conseritur. Vurfandus cum suis confertissimam hostium aciem irrumpit, et 
veluti herba pratorum recisa ante acumen falcis cadit, et uberrimae segetes, 
procella tempestatis desaeviente, prosternuntur, ita ferro caedit sternitque 
omnia. Raro in illo regno in ullo proelio tantum sanguinis fusum est. Pasquitanus, 
ut mactari suos more pecudum vidit, cum paucis, quos gladius necdum consumpserat, 
fugit. Porro Nordmanni, qui in auxilium fuerant convocati, monasterium 
sancti Melani episcopi ingressi sunt,
-----------------------------------------------------------
ibique se more solito communiunt, et succedente nocte fuga dilapsi, ad 
naves revertuntur. Fuit vero
-----------------------------------------------------------
gestum hoc praelium in campis juxta civitatem Redonis . Erat hic Vurfandus 
genere inter suos clarus, sed virtutum experimentis nobilitate clarior, 
quae tanta fuit in illo ut animi magnitudine viriumque gloria inter suos, 
ut diximus, nulli videretur esse secundus; ad cujus audaciam mentisque 
constantiam demonstrandam unum e multis ponere placuit. Nam Salomon rex 
cum hyemis tempore aliquando contra Nordmannos castra posuisset, ut ab 
eorum incursione fines regni sui tueretur, ibique multis diebus resideret, 
quadam die cum sermo inter socios teneretur de audacia et duricia Nordmannorum, 
praedictus Vurfandus se ultra vires praesumens arroganter jactavit, si 
rex cum exercitu recederet, se tantummodo
-----------------------------------------------------------
audere cum suis in eodem loco remanere, et tribus diebus post discessum 
regis immorari. Distabant vero castra Brittonum a Nordmannorum classe tantum 
octo milibus. Nuntiata sunt verba quae Vurfandus quasi leviter protulerat, 
nescio a quo, Hastingo, duci paganorum. Non multo post interjecto tempore, 
datis quingentis vaccis, Salomon pacem cum Nordmannis fecit, et acceptis 
obsidibus cum redire in regnum disponeret, legatus Hastingi eum taliter 
alloquitur: Nuntiatum est domino meo, te tantum virum habere, qui se jactet, 
quod, te recedente, solus cum suis hoc in loco audeat remanere. Si ergo 
tantus est quantus sibi videtur, incunctanter remaneat, quia dominus meus 
vult eum videre, audacisque viri desiderat notitiam habere. Interrogatus
-----------------------------------------------------------
autem Vurfandus a rege, utrum tale aliquid professus esset, respondit se 
talia dixisse, et haec eadem factis velle probare; protinusque licentiam 
ibi remanendi petit. Cum a principe objurgaretur, cur tam fatua obstinatione 
detentus, pro verbis inaniter in ventum prolatis vellet mori suosque morti 
tradere, nullatenus acquievit, asserens, nisi remanendi licentiam daret, 
nequaquam illi fidelis in reliquum foret. Sed cum Salomon inrevocabilem 
ejus animum perspexisset, dare ei solatium ex suis satellitibus voluit; 
quod renuit suscipere, affirmans, si alios quam suos secum haberet, jam 
non essent vera quae spoponderat. Rex cum omnibus copiis in regnum recessit, 
et Vurfandus in eodem loco cum ducentis fere viris remansit, ibique quinque
-----------------------------------------------------------
diebus expectavit. Sexta nocte Hastingus quendam captivum absolvit a vinculis, 
et eum ad Vurfandum
-----------------------------------------------------------
direxit, mandans ut sibi ad vadum cujusdam torrentis inter tertiam et secundam 
supervenientis diei horam occurreret, ut mutuis colloquiis fruerentur. 
Qui, nihil cunctatus, arma corripere sociis imperat, et ad condictum locum 
absque mora pergit, prospiciensque vadum torrentis inter suos et adversarios 
quasi limitem fore, nullo modo ibi consistere voluit, sed transvadato gurgite 
ultro obviam hostibus procedit. Nordmanni admirantes animositatem et audaciam 
viri, ab eo declinaverunt, nec eum bello lacessere ausi sunt. Ille autem 
usque ad horam sextam intrepidus expectans, cum neminem adversae partis 
venire cerneret, cum suis ad propria reversus est. Nec illi animus minus 
in mortem invictus quam in hostem fuit. Denique post
-----------------------------------------------------------
peractam victoriam morbo gravatus ad extremum deducitur; cujus invaletudinem 
cum persensisset Pasquitanus, resumptis viribus fautores ejus bello aggreditur 
. Qui timore perterriti ad ducem confugiunt, 
et cum lachrymis ei minas Pasquitani aperiunt, petentes contra imminens 
periculum consilium. At ille hortatur ut adversus hostem audacter procedant 
suum vexillum ferentes, polliceturque victoriam. Qui cum respondissent, 
sine ejus praesentia non audere cum adversariis congredi, spiritum qui 
una cum viribus corporis jam pene effugerat resumens, quia nec pedibus 
neque equo poterat ire, jubet se in lecto portari, et ante aciem inimicorum 
exponi, et sic subire certamen. Quod cum satellites fecissent, mox
-----------------------------------------------------------
hostes in fugam versi sunt. Patrata victoria, eum cum reportare vellent 
domum, inter manus militum spiritum, qui tantummodo in pectore palpitabat, 
exhalavit. Paucis autem interpositis diebus Pasquitanus et ipse defunctus 
est. Post horum duorum continuas mortes Judicheil, ex filia Herispoji regis 
natus, et Alanus, frater memorati Pasquitani, Britanniam inter se partiti 
sunt; inter quos etiam multa jurgia et bella fuerunt. Sed Judicheile in 
praelio, quod contra Nordmannos magis audacter quam provide gesserat, interempto, 
in ditione Alani omnis Britannia concessit, qui et hanc strenue hactenus 
gubernat.
Eodem anno Carolus Romam perrexit, et datis apostolico Johanni et Romanis 
magnis muneribus,
-----------------------------------------------------------
imperator creatur.

-----------------------------------------------------------
DCCCLXXVI.
Anno Dominicae incarnationis 876, Hludowicus rex apud Franconofurt palatium 
diem clausit extremum 5 Kalendas Septembris, sepultusque est in monasterio 
sancti Nazarii, quod Lorasham nuncupatur. Fuit autem iste princeps Christianissimus, 
fide catholicus, non solum secularibus, verum etiam ecclesiasticis disciplinis 
sufficienter instructus; quae religionis sunt, quae pacis, quae justitiae, 
ardentissimus executor. Ingenio callidissimus, consilio providentissimus, 
in dandis sive subtrahendis publicis dignitatibus discretionis moderamine 
temperatus: in praeliis victoriosissimus, armorum quam conviviorum apparatibus 
studiosior, cui maximae opes erant instrumenta bellica, plus diligens ferri 
rigorem
-----------------------------------------------------------
quam auri fulgorem. Apud quem nemo inutilis valuit, in cujus oculis perraro 
utilis displicuit, quem nemo muneribus corrumpere potuit, apud quem nullus, 
per pecuniam, ecclesiasticam sive mundanam dignitatem obtinuit, sed magis 
ecclesiasticam probis moribus et sancta conversatione, mundanam devoto 
servitio et sincera fidelitate. Habuit autem hic gloriosissimus rex, cujus 
memoria in benedictione est, reginam, nomine Hemmam, sibi in matrimonium 
junctam, quae nobilis genere fuit, sed, quod magis laudandum, nobilitate 
mentis multo praestantior; ex qua tres filios suscepit excellentissimae 
indolis, videlicet Carlomannum, Hludowicum et Carolum, qui felici sorte 
post decessum patris imperii moderati sunt gubernacula.

-----------------------------------------------------------
Carolus, audito quod frater a seculo recessisset, nimia, ut aiunt, exultatione 
perfusus est, arbitratus portionem regni Hlotharii quam idem frater tenuerat, 
in suos libitos concessuram. Exercitum ergo quanta potuit celeritate adunavit, 
et cum omnibus viribus regnum ingressus, ad Aquis palatium venit; ubi paucis 
diebus moratus, Coloniam profectus est.
Dum haec aguntur in memorato regno, Carlomannus, primogenitus Hludowici, 
Italiae fines intraverat, cupiens eam paterno suoque subjugare dominatui. 
Siquidem Hludowicus imperator jam, ut diximus, ab hac luce subtractus fuerat, 
et Carolus imperatoris nomen reportans ex Italia recesserat Carolus vero, 
frater ejus, in Alamannia morabatur.
-----------------------------------------------------------
Porro Hludowicus, qui ad patris obitum fuerat funerisque
-----------------------------------------------------------
ejus obsequia condigno honore celebraverat, apud Franconofurt, principalem 
sedem orientalis regni, residebat; cui cum nunciatum esset quod Carolus, 
avunculus  ejus, jam regni paterni terminis occupatis, 
circa Rheni fluenta castra posuisset, nimio furore accenditur, statimque 
legatos ad eum dirigit, orans ut memor esset germanitatis atque consanguinitatis, 
memor esset nominis domini nostri Jesu Christi, cujus mentionem coram nonnullis 
testibus facientes ipse et frater, quando regnum inter se diviserunt, terribili 
essent alternam pacem adinvicem pacto polliciti, et pertimescens tantum 
nomen in vanum accipere, redderet Domino juramenta sua, foedus quod ad 
alterutrum pepigerant inviolabile maneret; parceret gladio, et
-----------------------------------------------------------
numanum fundere sanguinem tam dira cupiditate infectus formidolosius exhorresceret; 
foret sua sorte contentus, et funiculo haereditatis divinitus sibi collato 
pacifice frueretur, aliena jura non invadens, non subtrahens, non perturbans; 
non esset in tanto viro vanae gloriae typhus, non supercilii fastus, non 
alterius usurpandi terminos ambitio; sed justitia, caritas et concordia 
regnaret, ac summum pax inter illum et nepotes teneret omnino fastigium. 
Sed hujuscemodi monita Carolus sprevit, asserens se cum fratre non cum 
nepotibus pepigisse. Interim Hludowicus exercitum ex Saxonia, Thuringia 
et orientali Francia congregat, et ut in filio non tantum paternos vultus, 
quantum animi subtilitatem artiumque ingenia recognosceres,
-----------------------------------------------------------
castra e regione Coloniae contra castra Caroli super ripam fluminis magno 
apparatu collocat, ipse autem cum omni hostili virtute inter Confluentes 
et Andrenacum Rhenum transit. Nec defuit, qui ad aures Caroli perferret, 
nepotem cum omnibus copiis Rhenum transisse. Tunc primum animadvertit Carolus 
se a castris Hludowici esse illusum. Movit ergo absque mora exercitum, 
et cum quinquaginta et eo amplius, ut ferunt, milibus in pago Meginense 
non longe ab Andrenaco castello adversus eum ad pugnam procedit, sed non 
salvatur rex in multa virtute, fallax
-----------------------------------------------------------
enim equus ad salutem. Siquidem inito certamine Reginarius comes, qui regium 
vexillum ferebat, primo impetu extinguitur; confertissimae acies Hludowici 
a sociis irrumpuntur, et sicut ignis in stipula immissus furit et in momento 
cuncta devorat, ita vires adversariorum ferro conterunt, terrae prosternunt. 
Exercitus Caroli graviter caesus terga vertit, et Hludowici victoria fuit. 
Carolus videns suos fugere, et ipse fuga vitam servavit, sero secum revolvens, 
quanti discriminis sit, aequitatis jura divinarum humanarumque legum institutionibus 
roborata immoderatae cupiditatis ambitione violari velle. Acta est autem 
haec strages 8 Idus Octobris. Post haec convenerunt tres supradicti fratres 
in loco qui dicitur Sualifelt , et ibi diviserunt
-----------------------------------------------------------
paternum regnum. Carlomannus sortitus est Bajoariam, Pannoniam et Carnutum, 
quod corrupte Carantanum dicitur, nec non et regna Sclavorum, Behemensium 
et Marahensium; Hludowicus orientalem Franciam, Thuringiam, Saxoniam, Fresiam, 
et partem regni Hlotharii: porro Carolo Alamannia in partem cessit et aliquae 
civitates ex regno Hlotharii.
DCCCLXXVII.
Anno Dominicae incarnationis 877, Carolus senior Romam secundo profectus 
est, ubi jampridem imperatoris nomen a praesule sedis apostolicae Johanne 
ingenti pretio emerat; regnumque Italiae magis in transeundo vidit, quam 
fruendo potitus est. Ab urbe Roma in Langobardiam reversus, Bosoni,
-----------------------------------------------------------
germano Richildis reginae, Hirmingardem, filiam Hludowici imperatoris, 
in matrimonium jungit. Dies nuptiarum tanto apparatu tantaque ludorum magnificentia 
celebratus est, ut hujus celebritatis gaudia modum excessisse ferantur. 
Dedit insuper eidem Bosoni Provinciam, et corona in vertice capitis imposita, 
eum regem appellari jussit, ut more priscorum imperatorum regibus videretur 
dominari. Evolutis deinde paucis diebus, Papiam ingreditur; in qua cum 
in disponendis publicarum rerum negotiis animum intenderet, repente nuntiatum 
est ei, Carlomannum cum ingenti armatorum
-----------------------------------------------------------
multitudine Langobardorum terminos introiisse. Mox pavore solutus, Ticinum, 
Padumque transit, et summo annisu in Gallias repedare contendit. Sed priusquam 
Alpium praeeminentia juga angustaque itinera attingeret, aegritudine pulsatur; 
quam protinus mors subsecuta finem vitae imposuit. Est aut fama, quod a 
quodam Judaeo, qui vocabatur Sedechias, poculum mortis ei propinatum sit, 
qui ei familiarius adhaerebat, eo quod in medendis corporum passionibus 
singularem experientiam habere diceretur; porro hic sycophanta erat, et 
magicis praestigiis incantationibusque mentes hominum deludebat. Obiit 
vero pridie Nonas Octobris. Corpus ejus levatum in feretro, a suis extra 
Italiam deportatur; sed quia foetor intolerabilis ex putredine
-----------------------------------------------------------
cadaveris bajulantes gravabat, compulsi sunt illud terrae commendare. Post 
aliquantos annos ossa ejus translata sunt, et Parisius in monasterio sancti 
Dionysii honorifice sepulta. Cui successit in regnum filius Hludowicus.
DCCCLXXVIII.
Anno Dominicae incarnationis 878, eclipsis lunae magna facta est mense 
Octobrio, die 15. Item eodem mense eclipsis solis accidit, die 29 circa 
horam nonam.
Paucis interjectis diebus, Hludowicus rex, filius Caroli, qui Balbus appellabatur, 
eo quod impeditioris et tardioris esset eloquii, ab hac luce subtractus 
est. Fuit vero iste princeps vir simplex ac mitis, pacis, justitiae et 
religionis amator. Habuit autem, cum
-----------------------------------------------------------
adhuc juvenilis aetatis flore polleret, quandam nobilem puellam, nomine 
Ansgard, sibi conjugii foedere copulatam, ex qua duos liberos suscepit 
elegantis formae ac ingentis animi virtute praestantes: horum unus Hludowicus, 
alter Carlomannus vocabatur. Sed quia hanc sine genitoris conscientia et 
voluntatis consensu suis amplexibus sociaverat, ab ipso patre ei postmodum 
est interdicta, et interposito jurisjurandi sacramento, ab ejus consortio 
in perpetuum separata. Tradita est autem eidem ab eodem patre Adalheidis 
in matrimonium, quam gravidam ex se reliquit idem rex cum obiret; quae 
tempore pariendi expleto, enixa est puerum, cui nomen avi imposuit, eumque 
Carolum vocitari fecit.
DCCCLXXIX.

-----------------------------------------------------------
Anno Dominicae incarnationis 879, Boso de
-----------------------------------------------------------
quo paulo superius mentionem fecimus, audita morte Hludowici, a Provincia 
egreditur, totamque Burgundiam occupare nititur. Denique nonnullos episcopos 
partim minis, partim suasionibus, in societatis foedera colligit, et Lugdunum 
ingressus, ab Aureliano, ejusdem urbis metropolita, et aliis pontificibus 
in regem super praefatum Bargundiae regnum inungitur, pro nihilo ducens 
adolescentes filios Hludowici, et velut degeneres despiciens, eo quod jussu 
Caroli eorum genitrix spreta atque repudiata fuerit. Quae res illi magis 
attulit continuum cladium ac periculorum dispendium, quam gloriae et dignitatis 
emolumentum. Siquidem jam dicti adolescentes, Hludowicus et Carlomannus, 
industria ac studio Hugonis abbatis et aliorum procerum in regnum
-----------------------------------------------------------
sublimati sunt, et eundem Bosonem diebus vitae suae omni instantia sunt 
persecuti. Nec solum illi, verum etiam alii reges Francorum per succedentia 
tempora adeo graviter nomen ejus tulerunt atque exosum habuerunt, ut inrecuperabili 
ejus dejectione et mortis exitio non modo principes ac duces, sed etiam 
eorum satellites, sacramentis et exsecrationibus obligarentur. Fuit autem 
tam perspicacis ingenii, ut cum a multis, ut dictum est, regibus et regnis 
assidue insectatus sit, a nullo tamen aut capi aut circumveniri aliquando 
potuerit; tantae moderationis, ut cum sibi faventes proscriptionibus damnarentur 
bonisque omnibus privarentur, nunquam insidiis suorum militum fuerit petitus 
neque fraude proditus, cum utrumque hostes saepe tentassent
-----------------------------------------------------------
.
Per idem tempus Hludowicus qui Austrasiis imperabat, cognita morte aequivoci 
sui, regnum illius invadere disposuit et transvadata Mosa imperii fines 
occupavit. Cui occurrerunt duo memorati fratres cum valida manu; sed intercurrentibus 
vicissim legationibus, nequaquam pugna committitur, sed pax roboratur. 
Adolescentes, quippe ut foederatus ab eis recederet Hludowicus, portionem 
regni Hlotharii, quam avus paterque tenuerat, ex integro illi concesserunt, 
addita insuper Atrabatis abbatia sancti Vedasti. Facta itaque pactione 
datisque sacramentis, cum in regnum idem rex reverteretur, repente obviam 
habuit Nordmannorum innumeram multitudinem,
-----------------------------------------------------------
juxta Carbonariam, in loco qui vocabatur Thimiun
-----------------------------------------------------------
cum ingenti praeda ad classem repedantem, cum quibus absque mora conflixit, 
et Deo propitiante maximam ex eis partem gladio prostravit. Reliqui fuga 
dilapsi, in supradictum fiscum regium se communiunt, ubi Hugo, filius regis 
ex pellice natus, cum incautius dimicaret, graviter vulneratus, ab hostibus 
rapitur et inter manus adversariorum animam reddidit. Rex existimans, quod 
adhuc filius vivus ab inimicis servaretur, exercitum ab impugnationis infestatione 
jubet cessare, ut quocumque pacto illum incolumem recipere posset. Interea 
nox superveniens, regem cum suis redire ad castra compulit. Nordmanni cadavera 
suorum flammis exurentes, noctu diffugiunt, et ad classem dirigunt gressum. 
Rex diluculo consurgens, cum filium extinctum reperisset, nimio dolore 
afficitur;
-----------------------------------------------------------
corpus ejus in loculo compositum ad Loresheim monasterium imperat deferri, 
ibique tumulari.
DCCCLXXX.
Anno Dominicae incarnationis 880, Carlomannus rex paralysi dissolutus diem 
clausit extremum VII Nonas Aprilis, sepultusque est cum debito honore in 
Baoaria, in loco qui dicitur Hodingas . Fuit vero iste praecellentissimus 
rex litteris eruditus, Christianae religioni deditus, justus, pacificus, 
et omni morum honestate decoratus; pulchritudo ejus corporis insignis, 
vires quoque in homine admirabiles fuere; nec inferior animi magnitudine. 
Plurima quippe bella cum patre, pluriora sine
-----------------------------------------------------------
patre, in regnis Sclavorum gessit, semperque victoriae triumphum reportavit; 
terminos imperii sui ampliando ferro dilatavit; suis mitis, hostibus terribilis 
apparuit; alloquio blandus, humilitate ornatus, in ordinandis regni negotiis 
singulari solertia praeditus, sic prorsus, ut nihil ei deesse regiae majestatis 
competens videretur.
Huic ex legitimo matrimonio non est nata soboles propter infoecunditatem 
conjugis, sed ex quadam nobili femina filium elegantissimae speciei suscepit, 
quem Arnolfum nominari jussit, ob recordationem reverendissimi Arnolfi, 
Mettensis ecclesiae episcopi, de
-----------------------------------------------------------
cujus sancto germine sua aliorumque regum. Francorum prosapia pullulaverat; 
quod non casu accidisse, sed quodam praesagio portentoque futurorum actitatum 
videtur. Siquidem ab illo genealogia regum coelitus provisa per intervalla 
temporum secundis incrementorum successibus coepit exuberare, quousque 
in magno Carolo summum imperii fastigium non solum Francorum, verum etiam 
diversarum gentium regnorumque obtineret. Post cujus decessum, variante 
fortuna, rerum gloria quae supra vota fluxerat, eodem quo accesserat modo 
coepit paulatim diffluere, donec deficientibus non modo regnis, sed etiam 
ipsa regia stirpe partim immatura aetate pereunte, partim sterilitate conjugum 
marcescente, hic solus de tam numerosa regum posteritate idoneus inveniretur, 
qui imperii
-----------------------------------------------------------
Francorum sceptra susciperet; quod in subsequentibus suo in loco lucidius 
apparebit.
Hludowicus, comperto quod frater ejus obiisset, Bajoariam ingressus Reganasburch 
venit, ubi omnes optimates regni ad eum confluentes, ejus ditioni se subdiderunt. 
Concessit autem idem rex Arnolfo Carantanum, quod ei pater jam pridem concesserat, 
in quo situm est castrum munitissimum, quod Mosaburch nuncupatur, eo quod 
palude impenetrabili locus vallatus, difficillimum adeuntibus praebeat 
accessum.
DCCCLXXXI.
Anno Dominicae incarnationis 881, Carolus de Alamannia egressus Langobardorum 
fines occupavit,
-----------------------------------------------------------
ac in paucis diebus totam Italiam in deditionem accepit; et Romam perveniens, 
a praesule apostolicae sedis Johanne, et senatu Romanorum favorabiliter 
cum magna gloria imperator creatus est.
Per idem tempus Nordmannorum classis Wal fluvium ingressa, Niumaga palatio 
regio applicuit, ibique castra posuit. Quod factum cum ad notitiam Hludowici 
perlatum esset, absque dilatione cum exercitu venit, et munitionem obsidione 
clausit. Conserto nonnullis diebus certamine, non adeo praevaluit, quia 
palatium ingentis magnitudinis mirique operis hostibus tutissimum praebebat 
receptaculum.
-----------------------------------------------------------
In qua congressione captus est ab adversariis, Eberhardus Saxo, filius 
Meginhardi comitis, et captivus ductus; quem postea mater Evesa magno pretio 
dato incolumem recepit. Postremo rex, accepta pollicitatione, quod si ab 
obsidione cessaret, Nordmanni continuo regno ejus decederent, cum omnibus 
copiis recessit. Illo recedente, pagani palatium una cum munitione exurentes 
flammis, navibus ascensis, hostia Rheni repetunt.
Item eodem anno mense Novembrio duo reges Nordmannorum, Godefridus et Sigifridus, 
cum inaestimabili multitudine peditum et equitum consederunt in loco qui 
dicitur Ahslon , juxta Mosam. Et primo quidem impetu finitima loca depopulantes, 
Leodium civitatem, Trajectum
-----------------------------------------------------------
castrum, Tungrensem urbem incendio cremant; secunda incursione Ribuariorum 
finibus effusi, caedibus, rapinis ac incendiis cuncta devastant, Coloniam 
Agrippinam, Bunnam civitates cum adjacentibus castellis, scilicet Tulpiacum, 
Juliacum et Niusa, igne comburunt; post haec Aquis palatium, Indam, Malmundarias 
et Stabulaus monasteria in favillam redigunt.
DCCCLXXXII.
Anno Dominicae incarnationis 882. Arduennam percurrentes, Prumiam monasterium 
ingrediuntur ipso die Epiphaniae Domini, ubi triduo commorantes, omnem 
in circuitu regionem depopulati sunt. In quo loco innumera multitudo peditum 
ex agris et villis in unum agmen conglobata, eos quasi pugnatura
-----------------------------------------------------------
aggreditur. Sed Nordmanni cernentes ignobile vulgus non tantum inerme, 
quantum disciplina militari nudatum, super eos cum clamore irruunt, tantaque 
caede prosternunt, ut bruta animalia, non homines mactari viderentur. His 
itaque patratis, onerati praeda ad castra redeunt. Illis discedentibus, 
ignis qui in diversis habitaculis accensus remanserat, cum nullus esset 
qui eum extingueret, monasterium consumpsit.
Dum haec aguntur, Hludowicus rex morbo gravatus,
-----------------------------------------------------------
apud Franconofurt moritur 13 Kal. Sept., sepultusque est juxta patrem in 
Lorasham coenobio. Habuit autem Liutgardam reginam in matrimonium copulatam, 
ex qua filium unicum suscepit, quem nomine suo Hludowicum appellavit. Sed 
cum, ut praemisimus, post obitum fratris ad obtinendem regnum ejus Bajoariam 
intrasset, et Reganesburch moraretur, idem puerulus de fenestra palatii 
cecidit, et confractis cervicibus statim expiravit; quae non tantum inmatura 
quam inhonesta mors, non solum regi et reginae, verum etiam omni domui 
regiae maximum luctum ingessit. Nordmanni, audita morte regis, nimio exultant 
tripudio, et jam non de conflictu, sed de praeda cogitant. Igitur cum omnibus 
viribus a minutione
-----------------------------------------------------------
exiliunt, et Trevirorum nobilissimam civitatem Galliarum, Nonis Aprilis, 
die sacratissimae Coenae Domini occupant, in qua usque sancto die Paschae 
fessa ab itinere corpora recreantes, omne territorium urbis circumquaque 
usque ad solum demoliti sunt; deinde civitatem flammis exurentes, Mediomatrico 
dirigunt aciem. Quod cum comperisset ejusdem urbis antistes Walo, adjuncto 
sibi Certulfo episcopo et Adalhardo comite, ultro illis obviam ad pugnam 
procedit. Inito certamine, Nordmanni victores extiterunt. Isdem Wala episcopus 
in praelio cecidit, caeteri fugerunt. Pagani iter quod coeperant deserentes, 
cum ingenti praeda summa celeritate ad classem revertuntur.

-----------------------------------------------------------
Ea tempestate Carolus imperator in Italia morabatur, ubi diversis legationibus 
Germaniae ac Galliae pulsatur, ut ad suscipienda regna sibi haereditario 
jure competentia festinaret, et periclitanti imperio succurreret, quod, 
capite amisso, ludibrio hostibus erat. Qui nihil tardatus, cum omnibus 
copiis in Franciam venit, et cum Langobardis, Bajoariis, Alamannis, Thuringis, 
Saxonibus, Fresonibus et omnibus regnis suae ditioni subditis, Nordmannos 
in supradicto loco obsidere exorsus est; sed conatus
-----------------------------------------------------------
ejus parum effectum obtinuit, quamquam, ut diximus, ex diversis regnis 
et gentibus inaestimabilis multitudo in unum confluxisse, indignatione 
coelesti super populum Christianam religionem profanantem desaeviente. 
Novissime rex Godofridus Nordmannorum ea conditione Christianum se fieri 
pollicetur, si ei munere regis Fresia provincia concederetur, et Gisla, 
filia Hlotharii, in uxorem daretur. Quae ut optaverat adeptus, baptizatus 
est, et ex sacro fonte ab imperatore susceptus. Sigifrido et reliquis Nordmannis 
immensum pondus auri et argenti expositum est, et tali tenore fines regni 
excedunt.
DCCCLXXXIII.
Anno Dominicae incarnationis 883 Hludowicus
-----------------------------------------------------------
rex, frater Carlomanni, moritur apud sanctum Dionysium, ibique honorabiliter 
tumulatur, quem omnes Galliarum populi nimio planctu lamentati sunt. Fuit 
enim vir virtutis maximae, regnumque sibi subditum a paganorum infestatione 
potenter viriliterque defendit. Inter caetera quae strenue gessit, illud 
praecipue praelium commendatur, quod adversum Nordmannos in loco qui vocatur 
Sodaltcurt summis viribus exercuit; in quo certamine, ut ferunt, plusquam 
octo milia adversariorum gladio prostravit. Carlomannus frater regnum illius 
obtinuit. Eodem tempore Bertulfus, Trevirorum episcopus, migravit ad Dominum 
VI Idus Februar., cui successit in pontificali cathedra per electionem 
cleri et totius plebis Ratbodus
-----------------------------------------------------------
reverendissimus antistes, VI Idus Aprilis. His etiam diebus Ruodbertus 
praesul ab eodem episcopo Ratbodo in Mettensi ecclesia consecratur, X Kalendas 
Maii.
Circa haec tempora Hugo, filius Hlotharii, in spem recuperandi paterni 
regni ab aliquibus discordiarum ac litium sectatoribus introducitur, omnesque 
qui justitiam et pacem execrabantur, ad eum confluxerunt, ita ut in paucis 
diebus innumera multitudo praedonum ejus dominationi se submiserit. Inter 
quos etiam nonnulli ex primoribus regni vana spe seducti, manibus datis 
accedunt, videlicet Stephanus, Ruodbertus, Wicbertus, Thietbaldus comites, 
Albricus et frater ejus Stephanus, tantaque rapina et violentia ab his 
in regno fit,
-----------------------------------------------------------
ut inter horum et Nordmannorum malitiam nil differret, praeter quod a caedibus 
et incendiis abstinerent. Sic omnipotens Deus iratus regno Hlotharii adversabatur, 
et talibus incrementorum cladibus vires ejusdem regni radicitus exterminabat, 
ut prophetia sanctissimi Nicolai papae simul et maledictum quod super idem 
regnum protulerat, adimpleretur.
Hoc etiam tempore idem Hugo Wicbertum comitem, qui ab ineunte aetate sibi 
faverat, interfecit ; paucis dehinc interpositis diebus, Bernarium, nobilem 
virum sibique fidelissimum, dolo trucidari jussit, pulchritudine illius 
captus uxoris, quam absque momento sibi in matrimonium jungit. Vocabatur 
autem mulier Friderada, quae antequam
-----------------------------------------------------------
Bernario sociaretur, copulata fuerat Engilrammo potenti viro, ex quo filiam 
peperit, quam postmodum Richwinus comes in conjugium accepit, quam etiam 
propter stuprum commissum idem comes decollari jussit.
DCCCLXXXIV.
Anno Dominicae incarnationis 884 Nordmanni qui ab Ahslon recesserant, Somnam 
fluvium intrant, ibique consederunt. Quorum creberrimas incursiones cum 
Carlomannus sustinere non posset, pecuniam pollicetur, si a regno ejus 
recederent. Mox avidae gentis animi ad obtinendam pecuniam exardescunt, 
et 12 milia pondera argenti puri atque probati exigunt, totidemque annis 
pacem promittunt. Accepta tam ingenti pecunia, funes a litore solvunt,
-----------------------------------------------------------
naves conscendunt, et marina litora repetunt. Interea Carlomannus venatum 
perrexit, ubi et ab apro graviter vulneratus, post modicum vitam cum regno 
amisit, sepultusque est apud sanctum Dionysium. Aiunt autem quidam, quod 
a quodam suo satellite improvide arma ferenti vulneratus fuerit, et quia 
non sponte sed invitus hoc facinus commiserat, iccirco a rege celatum sit, 
ne innoxius morti traderetur.
Nordmanni, cognita morte regis, protinus in regnum revertuntur. Itaque 
Hugo abba et caeteri proceres legatos ad eos dirigunt, promissionem et 
fidem datam violatam esse proclamant. Ad haec illi respondent, se cum Carlomanno 
rege, non cum alio aliquo foedus pepigisse; quisquis ille esset
-----------------------------------------------------------
qui in regnum ejus succederet, ejusdem numeri et quantitatis pecuniam daret, 
si quiete ac pacifice imperium tenere vellet. Territi hujuscemodi mandatis, 
optimates regni ad Carolum imperatorem missos dirigunt, eumque ultro in 
regnum invitant, eique advenienti ad Gundolfi villam obviam procedunt, 
et manibus sacramentisque juxta morem datis, ejus ditioni se subjiciunt.
Eodem anno Nordmanni qui in Chinheim ex Denemarca venerant, absentiente 
Godefrido, Rhenum navigio ascendunt, et Diusburch oppido occupato, munitionem 
in eodem loco more solito construunt, et in eo tota hieme resident. Contra 
quos Heinricus dux castra posuit, et nullatenus praedas agere permisit. 
Redeunte
-----------------------------------------------------------
vernali tempore, castris exustis, maritimis locis se recipiunt.
[His etiam diebus Nordmanni a Somna exeunt, et rursus in regno Hlotharii 
revertentes, in loco qui dicitur Lovon castrametati sunt in confinio ejusdem 
regni, et continuis incursionum infestationibus utraque regna fatigant: 
ad quorum malitiam compescendam imperator semel et iterum exercitum misit, 
sed nihil dignum memoria adversus tantam violentorum rapacitatem actum 
est.]
DCCCLXXXV.
Anno Dominicae incarnationis 885 Hugo rebellare disponens contra imperatorem, 
legatos ad Godefridum in Fresia occulte dirigit, eo quod illi esset
-----------------------------------------------------------
adfinitate conjunctus propter sororem quam in conjugium acceperat, hortaturque 
ut in patriam mitteret, et auxiliatorum validam manum undique contraheret, 
et cum omnibus viribus sibi opem ferret, quatenus regnum paternum evindicare 
armis potuisset ; et si id ejus industria virtutisque suffragio prosperitatis 
effectum obtineret, medietatem ipsius regni pro munere pollicetur. His 
suasionum promissionibus Godefridus veluti veneno infectus, occasionis 
fomitem inquirit, qualiter ac si justa ratione a fidelitate imperatoris 
se subducere praevaleret, statimque Gerolfum et Gardolfum, comites
-----------------------------------------------------------
Fresonum, legatos ad Caesarem dirigit, mandatque, si vellet, ut in ea quam 
pollicitus fuerat fidelitate perseveraret, finesque regni sibi commissos 
ab incursione propriae gentis defensaret, Confluentes Andrenacum et Sincicha 
et nonnullus alios fiscos obsequiis imperialibus deditos sibique largiretur 
propter vini affluentiam, quae in his locis exuberabat, eo quod terra quam 
ex munificentia principis possidendam perceperat, minime vini ferax esset. 
Agebat autem hoc ea animi intentione, ut si petita sibi largirentur, suos 
in visceribus regni immiscere posset et varios eventus speculari; si autem 
et denegarentur, nihilominus offensus in sibi prohibitis, quasi justitia 
dictante, rationabilius desaevire posset
-----------------------------------------------------------
rebellionisque causas suscipere. Quorum callida machinamenta et factionum 
conspirationes cum persensisset imperator, cum Heinrico, viro prudentissimo, 
altiori consilio pertractat, quo ingenio hostem quem in regni extremitatibus 
introduxerat, extinguere posset, et sciens esse loca inaccessabilia exercitui 
propter diversarum aquarum innumeros decursus et impenetrabiles paludes, 
magis in arte quam virtute experiri statuit. Legatos igitur responso suspensos 
absolvit, et ad Godefridum redire permisit, asserens per suos missos de 
omnibus legationum suarum causis ea responsa redditurum, quae sibi et eidem 
Godefrido essent decentia, tantum ut in coepta fidelitate perseveraret. 
Post haec Heinricum ad eundem virum mittit; et ut fraus
-----------------------------------------------------------
quae struebatur occultaretur, cum eo Willibertum, venerabilem episcopum 
Coloniae Agrippinae. Qui suis satellitibus secreto imperat, ut per Saxoniam 
properantes, non agmine facto, sed sparsim sibi occurrerent, loco et die 
quo eis condixit; ipse cum perpaucis Coloniam venit, et assumpto secum 
praefato episcopo, mox in Batuam proficiscitur. Godefridus, audito eorum 
adventu, illis obviam procedit ad locum qui dicitur Herispich , in quo 
Rheni fluenta et Wal uno se alveo resolvunt, et ab invicem longius recedentes 
Batuam provinciam suo gurgite cingunt. Hanc insulam ingredientes
-----------------------------------------------------------
episcopus et comes, multa a Godefrido audiunt, multa ex parte imperatoris 
respondent, dies ad occasum vergitur, soluto colloquio insula excedunt, 
hospitia repetunt in crastinum reversuri. Heinricus episcopum hortatur, 
ut die subsequenti Gislam, uxorem Godefridi, extra insulam evocaret, eamque 
ad pacis studium provocare satageret, interim ipse cum Godefrido causam 
Everhardi comitis agitaret, cujus rerum possessio ab eo violenter diripiebatur. 
Deinde persuadet eidem Everhardo, ut de injustitia quam patiebatur, in 
medio adsurgens se proclamaret, et cum a ferocis et barbarae gentis homine 
durius et contumeliosius verbum sibi esset prolatum, absque mora evaginato 
gladio eum summo annisu in capite percuteret, antequam a terra
-----------------------------------------------------------
elevari posset. Quid plura? Ab Evarharde primo percussus, et a satellitibus 
Heinrici confossus Godefridus moritur, omnesque Nordmanni qui in Batua 
reperti sunt, trucidantur. Non multis post interpositis diebus Hugo ejusdem 
Heinrici consilio ad Gundulfi villam promissionibus attractus, dolo capitur, 
et jussu imperatoris ab eodem Heinrico ei oculi eruuntur, omnesque faventes 
dehonestantur. Post haec in Alamannia in monasterio sancti Galli mittitur, 
inde postea in patriam revocatur; novissime, temporibus Zuendebolchi regis, 
in Prumia monasterio manu mea attonsus est--eram enim tunc temporis in 
eodem loco Dominici ovilis, quamvis non idoneus, tamen custos--ubi non 
post multos annos moritur et sepelitur.
DCCCLXXXVI.

-----------------------------------------------------------
Anno Dominicae incarnationis 886, Nordmanni a Somna fluvio exeunt, et rursus 
in regno Hlotharii revertentes, in loco qui dicitur Lovon castra sedesque 
statuunt, scilicet in confinio utriusque regni, et continuis incursionum 
infestationibus utraque regna fatigant; ad quorum ingenitam malitiam compescendam, 
imperator semel et iterum exercitum misit, sed nihil dignum adversus tantam 
violentorum rapacitatem actum est.
Eodem anno Ansbaldus, abba Prumiensis coenobii, summae sanctitatis ac religionis 
vir, ad coelestem
-----------------------------------------------------------
patriam transiit 4 Idus Julii, cui successit in regiminis loco Farabertus. 
venerabilis pater 8, Idus Aug.
DCCCLXXXVII.
Anno Dominicae incarnationis 887, Nordmanni a Lovon recedentes Sequanam 
ingrediuntur, et Parisius applicantes, castra ponunt, et civitatem obsidione 
claudunt; contra quos imperator Heinricum ducem exercitu vernali tempore 
dirigit, sed minime praevaluit. Erant enim, ut ferunt, triginta et eo amplius 
adversariorum milia, omnes pene robusti bellatores.
Denuo aestivo tempore, antequam segetes in manipulos redigerentur, idem 
Heinricus cum exercitibus utriusque regni Parisius venit, et circumstantibus 
legionibus ipse cum perpaucis propius accedens, munitionem circuit, situm 
loci contemplatur,
-----------------------------------------------------------
aditumque perquirit, quo exercitui cum hostibus minus periculosus pateret 
congressus. Porro Nordmanni audientes appropinquare exercitum, foderant 
foveas, latitudinis unius pedis et profunditatis trium, in circuitu castrorum, 
easque quisquiliis et stipula operuerant, semitas tantum discursui necessarias 
intactas reservantes; pauci igitur latrunculi qui latitabant in concavis 
viarum itineribus, videntes Heinricum appropinquare, cito surgunt a locis 
in quibus delituerant, provocantque virum telis, et voce lacessunt. Ille 
animi magnitudine indignitatem rei non ferens, super eos irruit, et mox 
in caecis foveis equus cui insidebat impegit, et cum ipso in terram corruit; 
hostes summa cum festinatione advolantes, antequam a loco elevaretur, eum 
terrae confodiunt,
-----------------------------------------------------------
et aspiciente universo exercitu, absque mora trucidant, arma auferunt, 
et spolia ex parte diripiunt. Agminibus autem impetum facientibus, vix 
cadaver exanime eruitur, et a suis usque Suessionis deportatum, in basilica 
sancti Medardi sepelitur. Exercitus, amisso duce, ad propria revertitur.
Eodem tempore Hugo abba, magnae potestatis vir et magnae prudentiae, Aurelianis 
moritur, et apud sanctum Germanum Antisiodoro tumulatur. Ducatus quem tenuerat 
et strenue rexerat, Odoni filio Rodberti, ab imperatore traditur, qui ea 
tempestate
-----------------------------------------------------------
Parisiorum comes erat, et cum Gozzilino, ejusdem urbis episcopo, contra 
Nordmannorum assiduam impugnationem civitatem totis viribus tuebatur.
His etiam diebus praedictus Gozzilinus episcopus inter ipsas obsidionum 
pressuras migravit a seculo, in cujus loco substitutus est ab imperatore 
Haschiricus episcopus.
Post haec imperator Galliarum populos perlustrans, Parisius cum immenso 
exercitu venit, ibique adversus hostes castra posuit, sed nil dignum imperatoria 
majestate in eodem loco gessit. Ad extremum, concessis terris et regionibus 
quae ultra Sequanam erant, Nordmannis ad depraedandum, eo quod incolae 
illarum sibi obtemperare nollent, recessit, et recto itinere in Alamanniam 
perrexit
-----------------------------------------------------------
. Et primo quidem Liudwardum, episcopum Vercellensem, virum sibi percharum 
et in administrandis publicis utilitatibus unicum consiliarium, objecto 
adulterii crimine, eo quod reginae secretis familiarius quam oportebat 
immisceretur, a suo latere cum dedecore repulit; deinde paucis interpositis 
diebus, conjugem Richardem--sic enim Augusta vocabatur--pro eadem re in 
concionem vocat, et, mirum dictu, publice protestatur, nunquam se carnali 
coitu cum ea miscuisse, cum plus quam decennio legitimi matrimonii foedere 
ejus consortio esset sociata. Illa e contra non solum ab ejus, sed etiam 
ab omni virili commixtione se immunem esse profitetur, et de virginitatis 
integritate gloriatur, idque se approbare Dei omnipotentis judicio,
-----------------------------------------------------------
si marito placeret, aut singulari certamine, aut ignitorum vomerum examine, 
fiducialiter adfirmat; erat enim religiosa femina. Facto dissidio, in monasterio 
quod in proprietate sua construxerat, Deo famulatura recessit.
His ita gestis, imperator corpore et animo coepit aegrotare. Mense itaque 
Novembrio circa transitum sancti Martini Triburias venit, ibique conventum 
generalem convocat. Cernentes optimates regni, non modo vires corporis, 
verum etiam animi sensus ab eo diffugere, Arnolfum, filium Carlomanni, 
ultro in regnum attrahunt, et subito facta conspiratione ab imperatore 
deficientes, ad praedictum virum certatim transeunt, ita ut in triduo vix 
aliquis remaneret,
-----------------------------------------------------------
qui saltem officia humanitatis impenderet. Cibus tantum et potus ex Liudperti 
episcopi sumptibus administrabatur. Erat res spectaculo digna, et aestimatione 
sortis humanae rerum varietate miranda. Nam sicut ante secunda fortuna 
rebus ultra quam arbitrari posset affluentibus, tot tantaque imperii regna 
sine laborum sudoribus, sine laborum certaminibus attraxerat, ita ut post 
magnum Carolum majestate, potestate, divitiis, nulli regum Francorum videretur 
esse postponendus, ita nunc adversa velut in ostentatione fragilitatis 
humanae deficiens, quae fortuna cumulaverat, cuncta inhoneste in momento 
abstulit, quae prospero arridens successu, quondam gloriose attulerat. 
Mittit ergo ad Arnolfum ex imperatore effectus egenus
-----------------------------------------------------------
, et desperatis rebus non de imperii dignitate, sed de victu cottidiano 
cogitans, tantum alimentorum copiam ad subsidium vitae praesentis supplex 
exposcit; dirigit etiam Bernhardum filium, quem ex pellice susceperat, 
cum exeniis, eumque ejus fidei commendat. Miseranda rerum facies, videre 
imperatorem opulentissimum non solum fortunae ornamentis destitutum, verum 
etiam humanae opis egentem. Concessit autem ei Arnolfus rex nonnullos fiscos 
in Alamannia, unde ei alimonia praeberetur; ipse vero, compositis in Francia 
feliciter rebus, in Bajoariam revertitur.
Eodem anno Witgarius episcopus de Augusta civitate obiit, et Adalbero, 
nobilis generis magnique ingenii ac prudentiae vir, cathedram ejus obtinuit,
-----------------------------------------------------------
et ei in episcopatu successit.
DCCCLXXXVIII.
Anno Dominicae incarnationis 888, Carolus imperator, tertius hujus nominis 
et dignitatis, obiit pridie Idus Januar., sepultusque est in Augea monasterio. 
Fuit vero hic Christianissimus princeps, Deum timens, et mandata ejus ex 
toto corde custodiens, ecclesiasticis sanctionibus devotissime parens, 
in eleemosynis largus, orationi et psalmorum melodiis indesinenter deditus, 
laudibus Dei infatigabiliter intentus, omnem spem et consilium suum divinae 
dispensationi committens, unde et ei omnia felici successu concurrebant 
in bonum, ita ut omnia regna Francorum, quae praedecessores
-----------------------------------------------------------
sui non sine sanguinis effusione cum magno labore acquisierant, ipse perfacile 
in brevi temporum spatio sine conflictu, nullo contradicente, possidenda 
perceperit. Quod autem circa finem vitae dignitatibus nudatus bonisque 
omnibus spoliatus est, tentatio fuit, ut credimus, non solum ad purgationem, 
sed quod majus est, ad probationem: siquidem hanc, ut ferunt, patientissime 
toleravit, in adversis sicuti in prosperis gratiarum vota persolvens, et 
ideo coronam vitae, quam repromisit Deus diligentibus se, aut jam accepit, 
aut absque dubio accepturus est. Post cujus mortem regnaque ejus ditioni 
paruerant, veluti legitimo destituta haerede, in partes a sua compage resolvuntur, 
et jam non naturalem dominum praestolantur, sed unumquodque
-----------------------------------------------------------
de suis visceribus regem sibi creari disponit, quae causa magnos bellorum 
motus excitavit; non quia principes Francorum deessent, qui nobilitate, 
fortitudine et sapientia regnis imperare possent, sed quia inter ipsos 
aequalitas generositatis, dignitatis ac potentiae discordiam augebat, nemine 
tantum caeteros praecellente, ut ejus dominio reliqui se submittere dignarentur. 
Multos enim idoneos principes ad regni gubernacula moderanda Francia genuisset, 
nisi fortuna eos, aemulatione virtutis, in perniciem mutuam armasset.
Igitur quaedam pars Italici populi Berengarium, filium Everhardi, qui ducatum 
Forojulanorum tenebat, regem sibi statuunt, quaedam Widonem, filium Lantperti, 
ducem Spolitanorum, aeque
-----------------------------------------------------------
regia dignitate sublimandum decernunt; ex qua dissensionum controversia 
tanta strages ex utraque parte postmodum facta est, tantusque humanus sanguis 
effusus, ut juxta Dominicam vocem, regnum in seipsum divisum desolationis 
miseriam pene incurrerit. Ad extremum Wido victor existens, Berengarium 
regno expulit. Pulsus itaque Arnolfum regem adiit, ejus patrocinia contra 
hostem exposcit. Quid vero Arnolfus fecerit, qualiter Italiae regnum bis 
cum exercitu penetraverit suo in loco commemorabitur.
Interea Galliarum populi in unum congregati, cum consensu Arnolfi Odonem 
ducem, filium Rodberti, de quo paulo superius mentionem fecimus, virum 
strenuum, cui prae caeteris formae pulchritudo et proceritas
-----------------------------------------------------------
corporis et virium sapientiaeque magnitudo inerat, regem super se pari 
consilio et voluntate creant; qui rempublicam viriliter rexit, et contra 
assiduas depraedationes Nordmannorum indefessus propugnator extitit.
Per idem tempus Ruodolfus, filius Chuonradi, nepos Hugonis abbatis de quo 
supra meminimus, provinciam inter Jurum et Alpes Penninas occupat, et apud 
sanctum Mauritium adscitis secum quibusdam primoribus et nonnullis sacerdotibus, 
coronam sibi imposuit, regemque se appellari jussit. Post haec mittit legatos 
per universum regnum Hlotarii, et suasionibus pollicitationibusque episcoporum 
ac nobilium virorum mentes in sui favorem demulcet. Quod cum nunciatum 
esset
-----------------------------------------------------------
Arnolfo, illico cum exercitu super eum irruit; ille per artissima itinera 
fuga dilapsus, in tutissimis rupium locis salutis praesidium quaesivit; 
omnibus itaque diebus vitae suae Arnolfus et Zuendiboldus, filius ejus, 
eumdem Ruodolfum persecuti sunt, nec tamen eum laedere potuerunt, quia, 
ut supra expressum est, loca inaccessibilia, quae in multis solis hibicibus 
pervia sunt, insequentium confertas acies procul ab ingressu repellebant.
Eodem anno Nordmanni qui Parisiorum urbem obsidebant, miram et inauditam 
rem, non solum nostra, sed etiam superiore aetate, fecerunt. Nam cum civitatem 
inexpugnabilem esse persensissent, omni virtute omnique ingenio laborare 
coeperunt, quatenus urbe post tergum relicta, classem cum
-----------------------------------------------------------
omnibus copiis per Sequanam sursum possent evehere, et sic Hionnam fluvium 
ingredientes, Burgundiae fines absque obstaculo penetrarent. Civibus autem 
omni instantia prohibentibus ascensum fluminis, naves per siccum plusquam 
duorum passuum milibus trahunt, et taliter declinato omni periculo, iterum 
eas Sequanae fluentis immergunt; et post paulum Sequanam relinquentes, 
Hionnam ut disposuerant, et sub omni celeritate navigantes, Senonis applicuerunt, 
ibique castris positis, per continuos sex menses eandem urbem obsidione 
claudunt, totamque pene Burgundiam rapinis, caedibus ac incendiis demoliuntur. 
Sed civibus fortiter repugnantibus, Deo protegente, nequaquam praefatam 
civitatem capere potuerunt,
-----------------------------------------------------------
quanquam omni laborum sudore, omniumque artium et machinamentorum ingenio 
id multipliciter pertentassent. Inter ipsas vero obsidionum angustias Everhardus, 
ejusdem loci metropolita, vir totius sanctitatis et sapientiae nitore fulgidus, 
corporeis vinculis absolutus, ad coelestem patriam transiit; in cujus cathedra 
sublimatus est Waltharius, nepos Waltharii Aurelianensis urbis episcopi, 
longe inferior praedecessore moribus, religione et philosophiae studio.
DCCCLXXXIX.
Anno Dominicae incarnationis 889, gens Hungarorum ferocissima et omni belua 
crudelior, retro ante seculis ideo inaudita quia nec nominata, a Scythicis 
regnis et a paludibus quas Thanais
-----------------------------------------------------------
sua refusione in immensum porrigit, egressa est. Sed priusquam ipsius gentis 
acta crudelia stilo persequamur, non superfluum videatur, si de Scithiae 
situ Scytharumque moribus historiographorum dicta sequentes, aliquid commemoremus. 
Scythia, ut aiunt, in orientem extensa, includiditur ab uno latere Ponto, 
ab altero-montibus Riphaeis, a tergo Asia et Ithasi flumine. Patet autem 
multum in longitudinem et latitudinem. Hominibus hanc inhabitantibus inter 
se nulli fines; perraro enim agrum exercent, nec domus illis ulla, aut 
tectum vel sedes est, armenta et pecora semper pascentibus; et per incultas 
solitudines errare solitis. Uxores liberosque secum in plaustris vehunt, 
quibus coriis imbrium hiemisque
-----------------------------------------------------------
causa tectis pro domibus utuntur. Nullum scelus apud eos furto gravius, 
quippe sine tecti munimento pecora et armenta alimentaque habentibus quid 
inter silvas superesset, si furari liceret? Aurum et argentum non perinde 
ut reliqui mortales appetunt, venationum et piscationum exercitiis inserviunt, 
lacte et melle vescuntur. Lanae his usus ac vestium ignotus, quanquam continuis 
frigoribus afficiantur, pellibus tantum ferinis ac murinis induuntur. Imperium 
Asiae ter quaesivere, ipsi perpetuo ab alieno imperio aut intacti aut
-----------------------------------------------------------
invicti mansere; nec virorum magis quam feminarum virtutibus claruere, 
quippe cum ipsi Parthos Bactrianosque, feminae autem eorum Amazonum regna 
condiderunt, prorsus ut res gestas virorum mulierumque considerantibus 
incertum sit, uter apud eos sexus illustrior fuerit. Darium, regem Persarum, 
turpi a Scythia summoverunt fuga, Cyrum cum omni exercitu trucidaverunt, 
Alexandri Magni ducem Sopiriona pari ratione cum universis copiis deleverunt; 
Romanorum audiere, non sensere arma. Laboribus et bellis asperi, vires 
corporum immensae. Abundant vero tanta multitudine populorum, ut eos genitale 
solum non sufficiat alere. Septemtrionalis quippe plaga, quanto magis ab 
aestu solis remota est et nivali frigore
-----------------------------------------------------------
gelida, tanto salubrior corporibus hominum et propagandis gentibus coaptata; 
sicut et contra omnis meridiana regio, quo solis est fervori vicinior, 
eo semper morbis abundat, et educandis minus est apta mortalibus: unde 
fit, ut tantae populorum multitudines arcto sub axe oriantur, ut non immerito 
universa illa regio Thanai tenus usque ad occiduum, licet et propriis loca 
in ea singula nuncupentur nominibus, generali tamen vocabulo Germania vocitetur. 
Ab hac ergo populosa Germania saepe innumerabiles captivorum turmae abductae, 
meridianis populis pretio distrahuntur; multae quoque ex ea, pro eo quod 
tantos mortalium germinat quantos alere vix sufficit, frequenter gentes 
egressae sunt, quae nihilominus et partes
-----------------------------------------------------------
Asiae, sed maxime sibi contiguam Europam afflixerunt Testantur hoc ubique 
urbes erutae per totam Illyricum Galliamque, sed maxime miserae Italiae, 
quae pene illarum omnium est gentium experta saevitiam.
Ex supradictis igitur Iocis gens memorata a finitimis sibi populis, qui 
Pecinaci vocantur, a propriis sedibus expulsa est, eo quod numero et virtute 
praestarent, et genitale, ut praemisimus, rus exuberante multitudine non 
sufficeret ad habitandum. Horum itaque violentia effugati ad exquirendas,
-----------------------------------------------------------
quas possent incolere terras, sedesque statuere, valedicentes patriae iter 
arripiunt. Et primo quidem Pannoniorum et Avarum solitudines, pererrantes, 
venatu ac piscatione victum cottidianum quaeritant; deinde Carantanorum, 
Marahensium ac Vulgarum fines crebris incursionum infestationibus irrumpunt, 
perpaucos gladio, multa milia sagittis interimunt; quas tanta arte ex corneis 
arcubus dirigunt, ut earum ictus vix praecaveri possit. Cominus enim in 
acie praeliari, aut obsessas expugnare urbes nesciunt. Pugnant autem procurrentibus 
equis, aut terga dantibus, saepe etiam fugam simulant; nec pugnare diu 
possunt. Caeterum intolerandi forent, si quantus est impetus, vis tanta 
et perseverantia esset. Plerumque in ipso ardore
-----------------------------------------------------------
certaminis praelia deserunt, ac paulo post pugnam ex fuga repetunt, ut 
cum maxime vicisse te putes, tunc tibi discrimen subeundum sit. Quorum 
pugna, quo caeteris gentibus inusitata, eo et periculosior. Inter horum 
et Brittonum conflictum hoc unum interest, quod illi missilibus, isti sagittis 
utuntur. Vivunt non hominum sed beluarum more. Carnibus siquidem, ut fama 
est, crudis vescuntur, sanguinem bibunt, corda hominum quos capiunt particulatim 
dividentes veluti pro remedio devorant, nulla miseratione flectuntur, nullis 
pietatis visceribus commoventur. Capillum usque ad cutem ferro caedunt. 
Equis omni tempore vectantur; super illos ire, meditari, consistere ac 
colloqui solent. Liberos ac servos suos equitare et sagittare magna industria 
docent. Ingenia illis tumida, seditiosa, fraudulenta, praecocia. Quippe 
eandem ferocitatem feminis quam viris adsignant, semper in externos aut 
in domesticos
-----------------------------------------------------------
motus inquieti, natura taciti, ad faciendum quam ad dicendum promptiores. 
Hujus igitur nefandissimae gentis crudelitate non solum memoratae regiones, 
verum etiam Italiae regnum ex permaxima parte devastatum est.
Eodem anno Nordmanni a Senonica urbe recedentes, denuo Parisius cum omnibus 
copiis devenerunt. Et cum illis descensus fluminis a civibus omnino inhiberetur, 
rursus castra ponunt, civitatem totis viribus impugnant, sed Deo, opem 
ferente, nihil praevalent. Transactis paucis diebus, iterum Sequanam cum 
classe ascendunt, et matronam fluvium ingredientes, Trecas civitatem incendio 
cremant, et usque Virdunensem ac Tullensem urbes cuncta circumquaque depopulantur.

-----------------------------------------------------------
His etiam diebus Liudpertus, Magontiae urbis praesul, rebus humanis sublatus 
est, in cujus loco subrogatus est Sunzo, vir religiosus ac simplex, sacris 
litteris sufficienter imbutus, qui in Vulda monasterio sub regimine abbatis 
ab ineunte aetate nutritus et conversatus fuerat, annitente Boppone Thuringorum 
duce, et Arnolfo rege annuente.
DCCCXC.
Anno Dominicae incarnationis 890, Arnolfus rex concessit Zuendiboldo, Marahensium 
Sclavorum regi, ducatum Behemensium, qui hactenus principem suae cognationis 
ac gentis super se habuerant, Francorumque regibus fidelitatem promissam 
inviolato foedere conservaverant, eo quod illi, antequam in regni fastigio 
sublimaretur, familiaritatis gratia fuerit connexus: denique filium ejus, 
quem ex pellice susceperat, a sacro fonte levavit, eumque ex nomine suo 
Zuendibold appellari fecit. Quae res non modicum discordiarum et defectionis 
praebuit incitamentum.
-----------------------------------------------------------
Nam et Behemi a fidelitate diutius custodita recesserunt, et Zuendibold 
ex adjectione alterius regni vires non parvas sibi accessisse sentiens, 
fastu superbiae inflatus, contra Arnolfum rebellavit. Quod cum cognovisset 
Arnolfus, cum exercitu regnum Marahensium ingressus, cuncta quae extra 
urbes reperit, solotenus demontus est. Ad ultimum cum et caeterae fructiferae 
arbores radicitus exciderentur, Zuendibold pacem poposcit, et dato filio 
obside, hanc sero promeruit.
Per idem tempus Nordmanni a Matrona fluvio exeuntes, Parisius revertuntur, 
et quia omnimodis descensus fluminis per pontem prohibebatur, tertio castra 
locant, et iterato certamine praedictam urbem impugnant. Sed civibus, qui 
continuis
-----------------------------------------------------------
operum ac vigiliarum laboribus induruerant, et assiduis bellorum conflictibus 
exercitati erant, audaciter reluctantibus, Nordmanni, desperatis rebus, 
naves per terram cum magno sudore trahunt, et sic al veum repetentes, Britanniae 
finibus classem trajiciunt. Quoddam castellum in Constantiensi territorio, 
quod ad sanctum Loth dicebatur, obsident, et accessum ad fontem aquae ex 
toto prohibentes, oppidanis siti arescentibus, fit deditio, eo pacto ut, 
vita tantum concessa, caetera tollerent. Illis a munitione progressis, 
gens perfida fidem et promissa data prophanat, omnesque absque respectu 
jugulat; inter quos episcopum Constantiensis ecclesiae interimunt.
Erat tunc temporis inter Alanum et Indicheil, duces Brittonum, non parva 
de partitione regni dissensionum
-----------------------------------------------------------
controversia. In hoc ergo schismate et divisione, non tantum terrarum quantum 
mentium, pagani Brittones reperientes, super eos fiducialiter irruunt. 
Illi dum privatum singulorum, non commune universorum bellum ducunt, et 
auxilium ferre alter alteri recusat, quasi victoria unius non omnium foret, 
graviter ab hoste laeduntur; caeduntur passim; et usque ab Blavittam fluvium 
omnis eorum possessio diripitur. Tunc primum intelligentes, quantam sibi 
perniciem, quantas adversariis vires discordia administraret; per internuntios 
se invicem confirmant, tempus et locum eundi indicunt, bellumque communibus 
viribus construunt. Itaque Judicheil qui erat adolescentior, cupiens gloriam 
nominis sui exaltare, non expectato
-----------------------------------------------------------
Alano cum sociis, praelium conserit, multa milia hostium caedit, reliquos 
in quendum vicum fugere compulit. Quos cum ultra quam oporteret improvide 
persequeretur, ab ipsis extinguitur, gnarus quia vincere bonum est, supervincere 
non est; periculosa est enim desperatio. Post haec Alanus, coadunata omni 
Britannia, tale votum vovit, ut si adversarios per divinam virtutem posset 
superare, decimam partem omnium bonorum suorum Deo et sancto Petro Romam 
destinaret. Omnibus autem Brittonibus idem votum spondentibus, ad pugnam 
procedit, et commisso praelio tanta strage hostes fudit, ut vix quadringenti 
viri ex quindecim milibus ad classem repedarent.
Hac tempestate sanctissimo et in divinis humanisque
-----------------------------------------------------------
rebus prudentissimo Williberto episcopo ab hac luce subtracto, Herimannus, 
venerabilis vir, per electionem cleri ac plebis ecclesiae Coloniensi praeficitur. 
Circa haec etiam tempora Salomon, Constantiensis ecclesiae antistes, recessit 
a seculo; in cujus loco successit Salomon, qui hac aetate abbatiam sancti 
Galli tenebat, vir non solum nobilitate, verum etiam prudentiae ac sapientiae 
virtutibus, insignitus, qui praefatae urbis tertius ejus nominis dignoscitur 
esse pontifex.
DCCCXCI.
Anno Dominicae incarnationis 891, Nordmanni duobus continuis praeliis in 
Britannia graviter attriti, in regnum Hlotharii classem transferunt, et 
castris metatis, praedas exercent. Contra quos Arnolfus
-----------------------------------------------------------
rex exercitum dirigit, jubetque super Mosam tentoria figere, transitumque 
fluminis hostibus prohibere. Sed antequam exercitus in unum colligeretur 
ad condictum locum juxta castrum Trajectense, Nordmanni superiora tenentes, 
circa Leodium Mosam transierunt, et hostilem expeditionem a tergo relinquentes, 
in sylvis et paludibus Aquis palatio contiguis disperguntur; obvios quosque 
perimunt, plurima plaustra et vehicula, in quibus alimenta exercitui deferebantur, 
capiunt. Quae fama cum ad exercitum pervenisset, qui jam ipso die nativitatis 
sancti Johannis baptistae pene in unum convenerat, non tam tremor quam 
stupor mentes omnium occupavit. Principes vero concione convocata, non 
tam de periculo quam de re dubia consulunt,
-----------------------------------------------------------
incerti utrum Ribuariorum fines intrantes Coloniam tenderent, aut per Prumiam 
transeuntes Treveris dirigerent gressum, vel certe congregatam adversum 
se multitudinem pertimescentes, transvadata Mosa ad classem festinarent. 
Inter haec nox superveniens, conventum solvit. Postea die cum aurora radios 
suae lucis repraesentaret, omnes armantur, et levatis vexillis per descensum 
fluminis expediti ad pugnam gradiuntur. Cumque torrentem qui Gulia dicitur 
transissent, acies pariter substiterunt; dehinc deliberant, ne omnis exercitus 
incassum fatigaretur, quod unusquisque procerum duodecim ex suis mitteret, 
qui in unum agmen redacti hostes investigarent. Haec sermocinantibus subito
-----------------------------------------------------------
apparuerunt speculatores Nordmannorum. Quos cum omnis multitudo, inconsultis 
ducibus, confuso ordine insequeretur, peditum turmas in quadam villula 
offendit, qui in unum conglobati, facile sparsim supervenientes repellunt, 
atque retrorsum redire cogunt. Deinde perstrepentibus secundum morem pharetris, 
clamor in coelum tollitur, pugna committitur. Equites Nordmannorum, audito 
clamore, summa cum festinatione advolant, et ingravato praelio Christianorum 
exercitus, peccatis facientibus, heu proh dolor! terga vertit. In quo praelio 
episcopus Magontiacae urbis, Sunzo, et Arnolfus comes occubuerunt, necnon 
innumera multitudo nobilium virorum. Nordmanni, patrata victoria, castra 
divitiis omnibus referta
-----------------------------------------------------------
invadunt, et trucidatis quos in bello ceperant, onerati praeda ad classem 
revertuntur. Fuit vero haec caedes facta 6 Kalendas Julii.
Dum haec aguntur, Arnolfus rex in Bajoariorum extremitatibus morabatur, 
insolentiam Sclavorum reprimens; cui cum nuntiata esset suorum strages 
hostiumque victoria, primo pro amissis fidelibus nimium tristatur, et querelam 
cum gemitu deponit, quod Franci, eotenus invicti, adversariis terga darent: 
deinde indignitatem rei animoso in pectore versans, in hostem accenditur, 
et congregato ex orientalibus regnis exercitu, mox Rheno
-----------------------------------------------------------
transmisso, circa litora Mosae castra statuit. Interjectis diebus Nordmanni 
ex superiori pugna elati, cum omni virtute ad depraedandum proficiscuntur; 
contra quos rex cum expeditis ad pugnam procedit. Illi cernentes acies 
appropinquare, super fluvium qui Thilia dicitur, ligno et terrae congerie 
more solito se communiunt, et cachinnis et exprobrationibus agmina lacessunt, 
ingeminantes cum insultatione et derisu, ut memorarentur Guliae, turpisque 
fugae, caedisque patratae, post modicum similia passuri. Rex, felle commotus, 
exercitum jubet descendere, et pedestri congressione cum adversariis decertare. 
Qui dicto citius ab equis desilientes, clamore exhortationis dato, praesidium 
inimicorum irrumpunt, et Deo vires coelitus administrante, eos usque ad
-----------------------------------------------------------
internicionem ferro caedunt, terraeque prosternunt, ita ut ex innumerabili 
multitudine vix residuus esset qui ad classem adversum nuntium reportaret. 
Rebus, feliciter gestis, Arnolfus in Bajoariam revertitur.
Eodem anno Hatto, venerabilis abba, in Magontiacensi ecclesia metropolitanus 
consecratur, qui hactenus in Augia monasterio multorum pater extiterat 
monachorum.
DCCCXCII.
Anno Dominicae incarnationis 892, mense Februario, Nordmanni qui ad naves 
remanserant, Mosam transeuntes Ribuariorum pagum ingressi sunt, et secundum 
crudelitatem sibi ingenitam cuncta devorantes, pervenerunt usque Bunnam. 
Inde
-----------------------------------------------------------
digressi, occupaverunt quandam villam quae Landulfesdorf nominatur, ubi 
occurrit eis exercitus Christianorum, sed nihil dignum quod virtuti adscribatur 
egit. Nocte superveniente, recesserunt Nordmanni a jamdicta villa et formidantes 
hostilem impetum, nequaquam ausi sunt se committere planioribus atque campestribus 
locis, sed silvas semper tenentes, exercitum vero a laeva post tergum relinquentes, 
quanta poterant velocitate ad Prumiam monasterium aciem dirigebant, ipsisque 
jam jamque irruentibus, abba et congregatio fratrum vix fuga dilapsi sunt. 
At Nordmanni
-----------------------------------------------------------
monasterium ingressi, omnia depopulati sunt, et quosdam ex monachis interficientes, 
plurimamque familiam trucidantes, reliquos captivos duxerunt. Inde exeuntes 
Arduennam intrant, ubi quoddam castrum in quodam praeeminenti monte noviter 
constructum, in quod innumera multitudo vulgi confugerat, adgrediuntur 
et absque mora expugnant; interfectisque omnibus, cum ingenti praeda ad 
classem redeunt, oneratisque navibus cum omnibus copiis transmarinas repetunt 
regiones.
Per idem tempus Farabertus, abbas Prumiensis coenobii, curam pastoralem 
sua sponte per concessum regis deposuit, et ego, quamvis indignus, secundum 
regularem auctoritatem per electionem fratrum in regimine successi; in 
quo tamen non
-----------------------------------------------------------
diutius immoratus, aemulis agentibus, Richarium, fratrem Gerhardi et Mathfridi, 
invidiosum mei negotii successorem sustinui. Obsecro autem ne lectori onerosum 
videatur, si rem ab origine repetam, et qualiter hujusmodi negotium ad 
effectum perductum fuerit, simplici sermone pandam. Absurdum enim videtur, 
ut qui aliorum actiones et rerum gestarum causas explanare proposui, negotium 
quod ad me pertinet, silentio praetermittam,
praesertim poplitibus veniam posco lectori, eo quod verbosus in hac 
relatione, ultra quam decuit, extiti. Necessitas enim compulit, ut non 
solum facta, sed etiam dicta in ordine ponerem, propter invidentium et 
adversantium calumniosam
______________________________________________________________________
     1: ( Multa desunt. )

-----------------------------------------------------------
querelam.
Haec de retroactis causis transcursisque temporibus ex multis pauca commemorasse 
sufficiat. Nam de modernis temporibus idcirco reticere disposuimus, quia 
si veritatem rerum gestarum ad liquidum stylo executi fuerimus, proculdubio 
odium et offensam quorundam, qui adhuc superstites sunt, incurremus; si 
autem a veritate recedentes aliter quam causa se habeat scripserimus, nihilominus 
adulationis et mendacii notam incurremus, quia omnibus
-----------------------------------------------------------
pene res cognita est. Posteris ergo hoc latius explanandum relinquimus; 
sed ne haec per omnia intacta praeteriisse culpemur, res tantum gestas 
ex parte summatim annotare curabimus.
Igitur anno supra memorato, mense Julii, Waltgarius comes, nepos Odonis 
regis, filius scilicet avunculi ejus Adalhelmi, adversus eundem regem cum 
consilio quorundam rebellionis arma levavit, et Lugdunum Clavatum ingressus, 
omni annisu regiae potestati contraire nititur. Quod cum Odo cognovisset, 
civitatem obsidione cinxit, quam absque mora in deditionem recepit. Deinde 
omnibus primoribus qui tunc ibi aderant, adjudicantibus, eundem Waltgarium 
decollari jussit, eo quod in conventu publico contra regem et
-----------------------------------------------------------
dominum suum gladium evaginasset. Post haec in Aquitaniam proficiscitur 
contra Ramnulfum et fratrem ejus Gozbertum, et Ebulonem abbatem de sancto 
Dionysio, et alios nonnullos qui ejus imperiis obtemperare renuebant, ut 
eorum insolenlentiam reprimeret.
Item eodem anno mense Augusto, 5 Kalendas Septembr. Megingaudus comes, 
nepos supradicti Odonis regis, dolo interfectus est ab Alberico et sociis 
ejus in monasterio sancti Xysti quod vocatur Rotila ; cujus corpus Treverim 
deportatum, apud sanctum Maximinum est sepultum.
Per idem tempus Arnt, Wirziburgensis ecclesiae venerabilis episcopus, hortatu 
et suasione Popponis,
-----------------------------------------------------------
Thuringorum ducis, ad pugnam contra Sclavos profectus, in eadem pugna occiditur; 
cujus cathedram Ruodulfus, licet nobilis stultissimus tamen, frater scilicet 
Chuonradi et Gebehardi comitum obtinuit, et ei in episcopatu successit.
Arnolfus Zuendiboldo filio honores Megingaudi comitis ex parte largitur.
Boppo, dux Thuringorum, dignitatibus exspoliatur, et ducatus quem tenuerat 
Chuonrado commendatur, quem pauco tempore tenuit, et sua
-----------------------------------------------------------
sponte eum reddidit. Deinde Burchardo comiti committitur, qui hunc hactenus 
strenue gubernat.
Odone rege in Aquitania commorante, Francorum principes ex permaxima parte 
ab eo deficiunt, et agentibus Folcone episcopo, Heriberto et Pippino comitibus, 
in Remorum civitate Carolus filius Hludowici, ex Adalheide regina, ut supra 
meminimus, natus. in regnum elevatur .
DCCCXCIII.
Anno Dominicae incarnationis 893 Arnolfus Bajoaria egressus Franconofurt 
venit, et Rhenum transiens, civitates quae in regno Hlotharii sunt ex maxima 
parte circuivit, in quo itinere ingentia dona
-----------------------------------------------------------
illi ab episcopis oblata sunt.
Odo, compositis rebus in Aquitania, in Franciam revertitur, et cum Ruodberto 
fratre Carolum fugat, defectoresque persequitur.
Ebulo, abba de sancto Dionysio, cum quoddam castrum in Aquitania situm 
ardentius expugnaret, ictu lapidis periit, monasterium sancti Dionysii 
Odo ad suum servitium revocat.
Carolus vires Odonis ferre non valens, patrocinia Arnolfi supplex exposcit. 
Aestivo siquidem tempore jamdictus rex conventum publicum Wormatia civitate 
celebravit, ubi Carolus venit, et Arnolfum magnis muneribus sibi conciliat, 
regnumque quod usurpaverat, ex ejus manu percepit. Jussum est etiam, ut 
episcopi et comites qui
-----------------------------------------------------------
circa Mosam residebant, illi auxilium ferrent, et eum in regnum inducentes, 
in sede regia inthronizarent. Sed neutrum horum illi quicquam profuit. 
Denique Odo rex hoc audiens, cum exercitu super ripam Axani fluminis sedit, 
et copias Arnolfi intrare in regnum nullatenus permisit. Duces regis, cernentes 
Odonem virilitor paratum esse ad pugnam, ab eo declinaverunt, et ad propria 
reversi sunt. Carolus autem in Burgundiam secessit, et Odone Parisius revertente, 
rursus regni fines occupat, Odonis fideles insectatur: sicque alternatim 
ex utraque parte multi pereunt, ingens malitia, innumerabiles rapinae et 
assiduae praedae fiunt.

-----------------------------------------------------------
DCCCXCIV.
Anno Dominicae incarnationis 894 Arnolfus cum valido exercitu Langobardorum 
terminos intravit, et circa purificationem sanctae Mariae castrum quod 
nuncupatur Pergamum, armis cepit, et Ambrosium, comitem ipsius civitatis, 
laqueo ante portam ipsius urbis in quadam arbore suspendit; unde tantus 
timor super reliquas civitates cecidit, ut nullus auderet contradicere, 
sed omnes obviam procederent venienti. Pervenit autem usque Placentiam, 
inde conversus per Alpes Penninas, Galliam intravit, et ad sanctum Mauritium 
venit. Rodulfum quem quaerebat, nocere non potuit, quia montana conscendens 
in tutissimis locis se absconderat, Regionem inter Jurum et montem
-----------------------------------------------------------
Jovis exercitus graviter attrivit.
Post haec Wormatiam venit, ibique placitum tenuit, volens Zuendibold, filium 
suum, regno Hlotharii praeficere; sed minime optimates praedicti regni 
ea vice assensum praebuerunt.
Soluto conventu, cum ad Lorasham isdem princeps venisset, Hludowico filio 
Bosonis, matre Hirmingarde interveniente, quasdam civitates cum adjacentibus 
pagis, quas Rodulfus tenebat, dedit; sed et hoc ei in vacuum cessit, quia 
eas nullo modo de potestate Rodulfi eripere praevaluit.
Eodem anno Wido, qui Italiam regebat et imperatoris tenebat nomen, moritur. 
Lantbertus, filius ejus, regnum obtinuit, et Romam veniens, dyadema imperii 
a praesule sedis apostolicae sibi
-----------------------------------------------------------
imponi fecit.
Per idem tempus Hildegardis, filia Hludowici regis, fratris Carlomanni 
et Caroli, a quibusdam ad Arnolfum accusata, regiis possessionibus privatur, 
et privata in exilium destinatur, in monasterio puellarum quod Chemissem 
dicitur; sed non multum post tempus in gratiam rediit, et sua ex majori 
parte recepit.
Circa haec etiam tempora Zuendibold, rex Marahensium Sclavorum, vir inter 
suos prudentissimus et ingenio callidissimus, diem clausit extremum; cujus 
regnum filii ejus pauco tempore infeliciter tenuerunt, Ungaris omnia usque 
ad solum depopulantibus.

-----------------------------------------------------------
DCCCXCV.
Anno Dominicae incarnationis 895 synodus magna celebrata est apud Triburias 
contra plerosque seculares, qui auctoritatem episcopalem imminuere tentabant; 
ubi viginti sex episcopi cum abbatibus monasteriorum residentes, plurima 
decreta super statum sanctae ecclesiae scripto roboraverunt.
Post haec Arnolfus Wormatiam venit, ibique optimatibus ex omnibus regnis 
suae ditioni subditis sibi occurrentibus, conventum publicum celebravit, 
in quo conventu omnibus assentientibus atque collaudantibus Zuendibold 
filium regno Hlotharii praefecit.
In eodem placito Odo rex cum magnis muneribus ad Arnolfum venit, a quo 
honorifice susceptus
-----------------------------------------------------------
est, omnibusque impetratis pro quibus venerat, cum in regnum reverteretur, 
Folconem episcopum et Adalongum comitem sui mansionarii ad Arnolfum cum 
exeniis a Carolo missis venientes in media via offenderunt, super quos 
cum clamore impetum faciunt. Episcopus fuga dilabitur, Adalongus mortali 
vulnere sauciatur, sarcinae diripiuntur: praedictus comes in Trigorio in 
villa quae dicitur Belthomus, sepelitur.
Eodem anno Zuendibold, collecto inmenso exercitu, cupiens amplificare terminos 
regni sui, quasi Carolo adversus Odonem auxilium laturus, Lugdunum Clavatum 
venit, et civitatem obsidione cinxit; sed minime eam capere potuit, quamvis 
multis diebus summis viribus certatim dimicatum
-----------------------------------------------------------
esset. Audiens autem Odonem cum exercitu advenire, qui ea tempestate in 
Aquitania morabatur, cum omnibus copiis recessit, et in proprio regno se 
recepit. Ea tempestate Ludelmus venerabilis vir, in Tullensi ecclesia a 
metropolitano Rathbodo ac suis suffraganeis episcopus consecratur.
DCCCXCVI.
Anno Dominicae incarnationis 896 Arnolfus, secundo Italiam ingressus, Romam 
venit, et urbem Romanam cum consensu summi pontificis armis cepit. Quod 
retro ante seculis ideo inauditum, quia non
-----------------------------------------------------------
factum fuit, excepto quod Galli Senones cum Brennone duce multo ante nativitatem 
Christi tempore semel fecerunt. Mater Lantberti, quae ad praesidium a filio 
relicta fuerat, cum suis latenter aufugit. Arnolfus civitatem ingressus, 
a Formoso, apostolicae sedis praesule, cum magno honore susceptus est, 
et ante confessionem sancti Petri coronatus, imperator creatur.
Inde revertens paralisi morbo gravatur, ex qua infirmitate diu languescit. 
Eodem anno Lantbertus, filius Widonis, de quo superius paulo mentionem 
fecimus, vita decedit, et Hludowicus, filius Bosonis, a Langobardis invitatus, 
a provincia egressus Italiam intrat.
Per idem tempus circa festivitatem sancti Andreae
-----------------------------------------------------------
Albericus comes, qui Megingaudum occiderat, a Stephano, fratre Walonis, 
interficitur.
DCCCXCVII.
Anno Dominicae incarnationis 897 Stephanus, Odacar, Gerardus et Matfridus 
comites honores et dignitates quas a rege acceperant, perdunt. Zuendibold 
Treveris cum exercitu venit, terram quam praefati tenuerant, inter suos 
dividit, monasterium ad Horrea et monasterium sancti Petri, quod Mettis 
situm est, sibi reservans.
Post haec patrem super uxore quam accipere desiderabat, per legatos consulit. 
Ejus hortatu ad Ottonem comitem missum dirigit, cujus filiam, nomine Odam, 
in conjugium exposcit. Ille
-----------------------------------------------------------
petitionibus ejus gratanter assensum praebuit, eique filiam tradidit, quam 
post pascha celebratis nuptiis sibi in matrimonium sociavit. Eodem anno 
Arnolfus Wormatiam venit, ibique placitum tenuit, ubi ad ejus colloquium 
Zuendibold occurrit, et interventu imperatoris Stephanus, Gerhardus et 
Matfridus cum filio reconciliantur.
Ea tempestate inter Rodulfum, episcopum Wirziburgensem, et filios Heinrici 
ducis, Adalbertum, Adalhardum et Heinricum, magna discordiarum lis et implacabilis 
odiorum controversia ex parvis minimisque rebus oritur, et velut ex permodica
-----------------------------------------------------------
scintilla ingens incendium excitatur, ita de die in diem succrescens, in 
immensum dilatatur. Et dum de nobilitate carnis, de parentum numerosa multitudine, 
de magnitudine terrenae potestatis, ultra quam decet se extollunt, in mutuis 
caedibus prorumpunt, innumerabiles ex utraque parte gladio pereunt, truncationes 
manuum ac pedum fiunt; regiones illis subjectae rapinis et incendiis solotenus 
devastantur.
DCCCXCVIII.
Anno Dominicae incarnationis 898 Odo rex aegritudine pulsatur, et mense 
Januario, tertio die ejusdem mensis, diem clausit extremum, et apud sanctum 
Dionysium cum debito honore sepulturae mandatur. Principes in unum congregati, 
pari consilio
-----------------------------------------------------------
et voluntate Carolum super se regem constituunt.
Eodem anno Zuendibold Reginarium ducem, sibi fidissimum et unicum consiliarium, 
nescio cujus instinctu, a se reppulit, et honoribus, haereditatibus quas 
in suo regno habebat interdictis, eum extra regnum infra 14 dies secedere 
jubet. Ille, adjuncto sibi Odacro comite et quibusdam aliis, cum mulieribus 
et parvulis et omni supellectili in quendam tutissimum locum qui Durfos 
dicitur intravit, ibique se communivit. Quod cum rex cognovisset, coadunato 
exercitu, castrum expugnare conatus est, sed minime praevaluit propter 
paludes et multiplices refusiones, quas in praedicto loco Mosa fluvius 
facit. Rege ab obsidione recedente,
-----------------------------------------------------------
praefati comites Carolum adeunt, et eum cum exercitu in regnum introducunt. 
Zuendibold, quamvis sero intelligens se circumventum, cum paucis fuga dilabitur. 
Carolus recto itinere Aquis  venit, deinde Niumagam perrexit. 
Interea Zuendibold ad Franconem episcopum venit, et eum cum omnibus suis 
secum adsumens, Mosam transiit, et ad Florichingas venit, ubi omnes proceres 
regni qui in illis partibus erant ad eum confluxerunt. Ex desperatis itaque 
rebus vires se recepisse congaudens, resumpta fiducia, contra aemulum ad 
pugnam proficiscitur. Carolus a Niumaga revertens Prumiam venit, et inde 
adversus Zuendibold copias transfert; sed appropinquantibus
-----------------------------------------------------------
ex utraque parte exercitibus, nequaquam pugna committitur sed intercurrentibus 
legatis pax firmatur, sacramenta jurantur; Carolus, transvadata Mosa, in 
suum regnum regreditur.
Dum haec in Francia geruntur, inter Hludowicum et Berengarium in Italia 
plurimae congressiones fiunt, multa certaminum discrimina vicissim sibi 
succedunt. Novissime Hludowicus Berengarium fugat, Romam ingreditur, ubi 
a summo pontifice coronatus, imperator appellatur.
Per idem tempus Eworhardus dux, filius Meginhardi, a Waltgario Fresone, 
filio Gerulfi, cum venatum pergeret, dolo trucidatur; ducatus quem tenuerat, 
Meginhardo fratri ab imperatore committitur.

-----------------------------------------------------------
DCCCXCIX.
Anno Dominicae incarnationis 899, Zuendibold colloquium habuit cum optimatibus 
Arnolfi et Caroli et suis apud sanctum Goarem; ex regno Arnolfi interfuerunt 
Hatto archiepiscopus, Chuonradus et Gebehardus comites, ex parte Caroli 
Haschiricus episcopus et Odacar comes. Quid vero in eodem conventu seorsum 
sine praesentia regis pertractatum sit, postea eventus rei luce clarius 
manifestavit.
Eodem anno Richarius abba monasterii Prumiensis constituitur. Qualiter 
autem erga me actum sit, idcirco hoc in loco notare distuli, ne forte injuriis 
provocatus, ultra quam christiana patientia permittit,
-----------------------------------------------------------
persecutionis meae causas exaggerasse viderer, et ne prolixae rationis 
oratio, quae multiplex atque perplexa est, fastidium inferret audientibus. 
Res enim gestas, ut supra praemisimus, notare studuimus, non rerum gestarum 
causas certis rationum indiciis enucleare. Et qui in aliorum actionibus 
brevitati studemus, in nostris verbositatis vitium cavere debemus. Zuendibold 
denuo cum exercitu ad Durfos venit, munitionem totis viribus expugnare 
molitur. Sed cum minime conatus ejus proficeret, episcopis jubet, ut Reginarium 
et Odacrum et socios eorum anathematizarent; sed cum illi anathematis sententiam 
proferre recusarent, minis, exprobationibus et contumeliis
-----------------------------------------------------------
utitur, et sic soluta obsidione unusquisque ad propria rediit.
Ea tempestate Odilbaldus sanctus vir, Trajectensis ecclesiae praesul, e 
rebus humanis sublatus, ad coeleste reg n um transivit, in cujus loco subrogatus 
est Ratbodus, venerabilis antistes.
Circa confinia memoratri anni Arnolfus imperator migravit a seculo III 
Kal. Decembris, sepultusque est honorifice in Odingas [in Radispona in 
basilica sancti Hemmerammi martyris, quem ipse dum vixit multum veneratus 
est 9-12], ubi et pater ejus tumulatus jacet.
DCCCC.
Anno Dominicae incarnationis 900 proceres et optimates, qui sub ditione 
Arnolfi fuerant, ad
-----------------------------------------------------------
Foracheim in unum congregati, Hludowicum, filium praefati principis, quem 
ex legitimo matrimonio susceperat, regem super se creant, et coronatum 
regiisque ornamentis indutum in fastigio regni sublimant.
Dum haec in Germania aguntur, inter Zuendiboldum et primores regni inexpiabilis 
oritur dissensio propter assiduas depraedationes et rapinas quae in regno 
fiebant, et quia cum mulieribus et ignobilioribus regni negotia disponens, 
honestiores et nobiliores quosque deiciebat, et honoribus et dignitatibus 
exspoliabat. Pro hujuscemodi itaque causa omnibus odiosus efficitur. Certatim 
igitur ad Hludowicum transeunt, eumque in regnum introducunt, et in Theodonis 
villa, manibus datis, ejus
-----------------------------------------------------------
dominationi se subjiciunt. Hludowico trans Rhenum eunte, Zuendibold, coadunatis 
quoscunque potuit, civitates regni circuit, incendiis ac rapinis cuncta 
devastat, arbitratus, defectores qui propter ejus insolentiam et immanem 
malitiam ab eo defecerant, immaniora et pejora faciens ad se revocare posse. 
Hludowicus in regnum rursus accersitur, et a comitibus Stephano, Gerardo 
et Matfrido circa Mosam isdem Zuendibold in praelio interficitur, Idibus 
Augusti. Eodem anno Gerardus comes Odam, uxorem ejusdem Zuendiboldi regis, 
sibi in matrimonium copulat.

-----------------------------------------------------------
DCCCCI.
Anno Dominicae incarnationis 901 gens Hungarorum Langobardorum fines ingressa, 
caedibus, incendiis ac rapinis crudeliter cuncta devastat. Cujus violentiae 
ac belluino furori cum terrae incolae in unum agmen conglobati resistere 
conarentur, innumerabilis multitudo ictibus sagittarum periit; quamplurimi 
episcopi et comites trucidati sunt. Liudwardus,, episcopus Vercellensis 
ecclesiae, Caroli quondam imperatoris familiarissimus et consiliarius a 
secreto, assumptis secum opibus atque incomparabilibus thesauris, quibus 
ultra quam aestimari potest abundabat, cum effugere eorum cruentam ferocitatem 
omnibus votis elaboraret, super eos inscius incidit, ac mox interficitur;
-----------------------------------------------------------
opes quae secum ferebantur, diripiuntur.
Eodem anno Stephanus comes, frater Walonis, cum in secessu residens nocturnis 
horis alvum purgaret, a quodam per fenestram cubiculi sagittae toxicatae 
ictu graviter vulneratur, ex quo vulnere eadem nocte extinguitur.
DCCCCII.
Anno Dominicae incarnationis 902 Adalbertus cum fratribus Adalhardo et 
Heinrico, collecta valida manu, adversus Eberhardum et Gebehardum et Rodulfum 
fratres, de quibus paulo superius mentionem fecimus, ex castro quod Babenbergk 
dicitur prosiliens, ad pugnam processit. Cujus impetum illi viriliter excipientes, 
ferro aciem irrumpunt, obvios quosque terrae prosternunt, nec
-----------------------------------------------------------
ante desistunt, quam adversariorum agmen fugam inire compellant; in quo 
certamine Heinricus interfectus, et Adalhardus captus, et postmodum jussu 
Gebehardi decollatus est. Eberhardus etiam multis vulneribus confossus 
in praelio cecidit, ubi finito conflictu inter cadavera occisorum a suis 
inventus, domum reportatur, et paucis interpositis diebus et ipse moritur.
DCCCCIII.
Anno Dominicae incarnationis 903 Adalbertus Rodulfum episcopum de Wiziburgensi 
ecclesia fugat, et res et possessiones praefatae ecclesiae crudelissime
-----------------------------------------------------------
depopulatur, filios etiam Eberhardi simul cum matre a propriis haereditatibus 
et honoribus regio munere concessis exire compellens, ultra Spehtheshart 
secedere cogit.
Circa haec tempora Folco, Remorum archiepiscopus, a quodam Winemaro, satellite 
Balduini comitis, interfectus est. Causa autem hujus interfectionis haec 
fuisse memoratur. Praedictus Balduinus Atrabatis castrum, videlicet abbatiam 
sancti Vedasti, nullo sibi concedente invaserat, quam Carolus rex ei auferens, 
Folconi episcopo eandem in beneficium largitus est. Quod Balduinus aegre 
ferens, misit ad jamdictum episcopum Winemarum, obsecrans, ne honores quos 
hactenus tenuerat atque possederat, ipse cupiditate
-----------------------------------------------------------
ductus sibi usurparet; insuper etiam ingentia dona pollicitus est, si ejus 
ope et interventu praefatam possessionem obtinere posset. Sed cum episcopus 
minime assensum praeberet, et, nescio quid durius et amarius quam oportebat, 
responderet, ille, diabolo instigante, furore nimio succensus, ab eo divertit, 
et quandam sylvam cum sociis ingressus, cum idem Folco a Compendio palatio 
a rege reverteretur, super eum irruit, et eum absque mora trucidavit. In 
Remorum cathedra Heriveus sublimatus est, qui eundem Winemarum cum multis 
aliis episcopis excommunicavit, et pro tam inaudito scelere perpetuo anathemate 
condemnavit.
DCCCCV.
Anno Dominicae incarnationis 905 Hludowicus,
-----------------------------------------------------------
filius Bosonis, quem supra meminimus imperatoris nomen esse sortitum, Berengarium 
de Italia expulit, atque omne illud regnum suae ditioni subegit. Cernens 
autem nullum sibi resistere aut posse aut audere, ultra quam oportebat 
de securitate praesumens, ea quae pacis et quietis sunt coepit cogitare. 
Absoluto itaque exercitu, cum perpaucis Veronam ingressus est, adhortante 
Adalhardo praefatae urbis episcopo. Cives autem hoc Berengario summa cum 
festinatione notum fecerunt, qui eo tempore in Bajoaria exulabat. Ille 
nil moratus, contractis undique copiis Veronam pervenit, atque
-----------------------------------------------------------
improvidum virum dolo cepit, et captum luminibus privavit. Siquidem cives 
qui partibus ejus favebant, portas civitatis ei aperientes, eum nocturno 
tempore intra muros receperunt, et sic insperate et absque praemeditatione 
Hludowicus non solum regno, sed etiam oculis privatus est. Tandem itaque 
Berengarius regnum Italiae multis caedibus cruentatum, infaustis infortunatisque 
proeliis diu quaesitum, cum hujuscemodi triumpho obtinuit. Eodem anno in 
mense Maio cometae stella apparuit, et in mense Augusto haec mutatio regni 
facta est.
DCCCCVI.
Anno Dominicae incarnationis 906 Chuonradus comes filium suum Chuonradum 
misit cum armatorum non modica manu, ut irruerent super Gerardum
-----------------------------------------------------------
et fratrem ejus Matfridum, eo quod honores suos et Gebehardi fratris ejus, 
videlicet possessionem sancti Maximini et sanctae Mariae ad Horrea, violenter 
invasissent; quibus exercitus ex regno Hlotharii sociatus est. Pervenerunt 
autem usque in pago Blesiaco , rapinis et incendiis haereditatem et possessionem 
supradictorum fratrum ac satellitum eorum depopulantes. Porro Gerardus 
et Mattridus a castro, in quo se munierant, legationem mittentes pacem 
petierunt; qua concessa, datis ex utraque parte sacramentis, usque in octava 
paschae, exercitus ad propria discessit.
Dum haec in regno Hlotharii aguntur, Chuonradus senior in Hessia, in loco 
qui dicitur Fricdeslar, cum multa turba peditum et equitum residebat,
-----------------------------------------------------------
crebras incursiones Adalberti suspectas habens; frater vero ejus Gebehardus 
in Wedereiba cum omnibus quos sibi adsociare poterat, ejusdem Adalberti 
praestolabatur repentinam inruptionem. Nec eos fefellit per omnia rerum 
eventus; siquidem Adalbertus vires adversariorum extenuatas esse sentiens, 
eo quod in tribus partibus essent divisi, oportunum et diu exoptatum tempus 
advenisse gaudens, congregatis sociis, mox arma corripit; et primo quidem 
simulat, se contra Gebehardum copias transferre velle, ut et illum bello 
perterreret, et fratrem securiorem redderet; deinde,
-----------------------------------------------------------
quanta potuit celeritate, aciem adversus Chuonradum dirigit. Quod cum Chuonradus 
sero cognovisset, divisis sociis in tribus turmis, ei incunctanter occurrit; 
et commissa pugna, duae turmae, una peditum et altera Saxonum, statim terga 
vertunt. Quos cum Chuonradus clamore ingenti frustra hortaretur, ut nullatenus 
hostibus cederent, sed pro conjugum ac liberorum salute et defensione patriae 
totis viribus decertarent, ipse cum tertia turma, animatis sociis, super 
adversarios irruit, sed mox in ipso primo impetu multis vulneribus confossus, 
extinctus est. Adalbertus victoria potitus, cum sociis fugientes insecutus 
est, et innumeram multitudinem, maxime peditum, gladio prostravit. Tribus 
itaque continuis diebus totam illam regionem perlustrans,
-----------------------------------------------------------
caedibus ac rapinis cuncta demolitus est. His patratis, oneratis sociis 
spoliis ac ingenti praeda, ad Babenberch castrum reversus est. Peracta 
est autem haec caedes III Kalendas Martii. Venientes filii cum matre levaverunt 
corpus Chuonradi, et sepelierunt in castello quod Wileneburch vocatur .
Eodem anno circa Julium mensem Hludowicus rex conventum generalem celebravit 
apud Triburias villa regia, ubi adesse mandavit saepe dictum Adalbertum, 
ut in praesentia optimatum regni pro se rationem redderet, et pacis conditionem 
quam hactenus exosam habuerat, tandem aliquanto, deposita crudelitatis 
tyrannide, susciperet, et a rapinis, caedibus et incendiis saltem vel sero 
quiesceret.
-----------------------------------------------------------
Sed his salutaribus monitis nequaquam assensum praebuit. Cernens itaque 
rex obduratum ejus animum et in coepta rebellionis malitia obstinatum,
-----------------------------------------------------------
collecto undique exercitu, eum in castro quod Terassa dicitur, obsidione 
cinxit. Interea Egino, qui ejus individuus comes in omni pravitate extiterat, 
ab ejus societate defecit, et cum omnibus suis ad regis castra transiit. 
Protracta igitur paulo prolixius obsidione, fractus animo Adalbertus ad 
callida argumenta convertitur, et omni ingenio excogitare coepit, qua arte 
obsidio solveretur, ut exercitu ad propria remeante optata libertate potitus, 
ipse cum sibi faventibus dolos quos in pectore volvebat, longe lateque 
effundere posset. Portis itaque apertis, a munitione exiens cum perpaucis, 
ultro regi se obtulit, supplex veniam de commissis exposcit, emendationem 
promittit. Sed cum fraus quae struebatur, suis prodentibus fuisset
-----------------------------------------------------------
detecta custodiae mancipatus est, et in praesentia totius exercitus manibus 
vinctis adductus, omnibus adjudicantibus capitalem suscepit sententiam 
V Idus Septembris Facultates et possessiones ejus in fiscum redactae sunt, 
et dono regis inter nobiliores quosque distributae.
Compositis itaque in orientali Francia rebus, rex Mediomatrico venit ibique 
in publico conventu Gerardum atque Matfridum proscriptione damnavit. Inde 
egressus, Strazburgensem urbem adiit, ibique episcopum ac plebem inter 
se dissidentem ad concordiam revocavit, et sic Rheno transmisso, recto 
itinere in Alamanniam perrexit. Per idem tempus Baltrammus Strazburgensis 
ecclesiae et Ludelmus Tullensis ecclesiae praesules,
-----------------------------------------------------------
migraverunt a seculo; quibus successerunt in pontificali cathedra Otbertus 
in Strazburgensi civitate, et Druogo in Tullensi.


  