######################################################################

 	


        LIBER PRIMUS.


          ARGUMENTUM.

-----------------------------------------------------------
ARGUMENTUM.-- Cum saevissima adversus Christianos Caesarum edicta mortem 
illis quotidie impendentem minitarentur, Tertullianus ad montanismum jam 
inclinans, ut christianas etiam mulieres, quae gentiles in cultu corporis 
et luxu imitari non verebantur, ad martyrium expeditius praepararet, duos 
libros de cultu foeminarum conscripsit, in quibus ostendit se corpus colere, 
quod omnibus momentis pro Christo perditum velle debeant. Unde acerbum 
in illis muliebri mundo repudium scribit.
Nonnulla praefatus de lapsu in Eva mulierum, indeque summa ipsis incumbente 
humilitate, cultum muliebrem ostendit a daemone constitutum, vanitatemque 
describit auri, argenti gemmarumque in
-----------------------------------------------------------
vestibus rutilantium.

-----------------------------------------------------------
Tum in posteriori libro acriter asserit mulieres, ornatum amantes, odisse 
castitatem; nec alium ancillas Dei decere cultum, praeter simplicem munditiem; 
neque in carne gloriandum, nisi cum propter Christum laceratur, omnino 
demum fore vitandos fucos et pigmenta, capillorumque calamistros et collyridas, 
lapillos vestium ac variegatos colores, ne spathae ullum locum det corpus 
margaritarum, smaragdorumque laqueis occupatum.
EDD. EX D. SCHRAMM.
        


          CAPUT PRIMUM.
Si tanta in terris moraretur fides, quanta merces ejus exspectatur in coelis, 
nulla omnino vestrum, sorores
-----------------------------------------------------------
dilectissimae, ex quo Deum vivum cognovisset, et
-----------------------------------------------------------
de sua, id est de foeminae conditione didicisset, laetiorem habitum, ne 
dicam gloriosiorem appetiisset, ut non magis in sordibus ageret, et squalorem 
potius affectaret, ipsam se circumferens Evam lugentem et poenitentem; 
quo plenius id quod de Eva trahit (ignominiam dico primi delicti, et invidiam 
perditionis humanae) omni satisfactionis habitu expiaret. In doloribus 
et anxietatibus paries, mulier, et ad virum tuum conversio tua; et ille 
dominabitur tui; et Evam te esse nescis? Vivit sententia Dei super sexum 
istum, in hoc saeculo: vivat et reatus necesse est. Tu es diaboli janua, 
tu es arboris illius resignatrix, tu es divinae legis prima desertrix, 
tu es quae eum persuasisti, quem diabolus aggredi non valuit. Tu imaginem 
Dei, hominem, tam facile elisisti:
-----------------------------------------------------------
propter tuum meritum, id est mortem, etiam Filius Dei mori habuit; et adornari 
tibi in mente est super pelliceas tuas tunicas? Age nunc, si ab initio 
rerum et Milesii oves tonderent, et Seres arbores nerent, et Tyrii tinguerent, 
et Phryges insuerent, et Babylonii intexerent, et margaritae canderent 
et ceraunia coruscarent, si ipsum quoque aurum jam de terra cum cupiditate 
prodisset; si jam et speculo tantum mentiri liceret: et haec Eva concupisset 
de paradiso expulsa, jam mortua, opinor. Ergo nec nunc appetere debet, 
aut nosse, si cupit reviviscere, quae nec habuerat, nec noverat, quando 
vivebat. Ideo omnia ista damnatae et mortuae mulieris impedimenta sunt, 
quasi ad pompam funeris constituta.



          CAPUT II.

-----------------------------------------------------------
Nam et illi qui ea constituerunt, damnati in poenam mortis deputantur: 
illi scilicet angeli, qui ad filias hominum de coelo ruerunt, ut haec quoque 
ignominia foeminae accedat. Nam cum et materias quasdam bene occultas, 
et artes plerasque non bene revelatas, saeculo multo magis imperito prodidissent
-----------------------------------------------------------
(siquidem et metallorum opera nudaverant, et herbarum ingenia traduxerant, 
et incantationum vires provulgaverant, et omnem curiositatem, usque ad 
stellarum interpretationem, designaverant) proprie et quasi peculiariter 
foeminis instrumentum istud muliebris gloriae contulerunt: lumina lapillorum 
quibus monilia variantur: et circulos ex auro, quibus brachia arctantur: 
et medicamenta ex fuco, quibus lanae colorantur: et illum ipsum nigrum 
pulverem, quo oculorum exordia producuntur. Haec qualia sint, interim jam 
ex doctorum suorum qualitate et conditione pronuntiari potest, quod nihil 
ad integritatem peccatores, nihil ad castitatem adamatores, nihil ad timorem 
Dei desertores spiritus, aut monstrare potuerunt aut praestare.
-----------------------------------------------------------
Si doctrinae dicendae sunt, mali magistri male docuerint necesse est. Si 
mercedes pro libidine, nullius rei turpis merces decora est. Quid autem 
tanti fuit ista monstrare sicut conferre? utrumne mulieres, sine materiis 
splendoris, et sine ingeniis decoris, placere non possent hominibus, quae 
adhuc incultae et incompositae et (ut ita dixerim) crudae ac rudes, angelos 
moverant? Anne sordidi, et per gratuitum usum contumeliosi amatores viderentur, 
si nihil foeminis in connubium allectis contulissent? Sed haec non capit 
aestimare, nihil plus desiderare poterant, quae angelos possidebant, magno 
scilicet nupserant. Enimvero, qui utique interdum cogitabant unde cecidissent, 
et post libidinum vaporata momenta coelum suspirabant, illud ipsum bonum 
foeminarum naturalis
-----------------------------------------------------------
decoris, ut caussam mali, sic remuneraverunt, ne eis profuisset felicitas 
sua, sed ut devectum de simplicitate et sinceritate una cum ipsis in offensam 
Dei pervenirent. Certi erant omnem, et gloriam, et ambitionem, et affectationem 
per carnem placendi Deo displicere. Hi sunt nempe angeli quos judicaturi
-----------------------------------------------------------
sumus, hi sunt angeli quibus in lavacro renuntiamus; haec sunt utique, 
per quae ab homine judicari meruerunt. Quid ergo facient apud judices suos 
res eorum? quod est commercium damnaturis cum damnandis? Opinor, quod Christo 
et Beliae. Qua constantia tribunal illud ascendimus, decreturi adversus 
eos, quorum munera appetimus? Nam et vobis eadem tunc substantia angelica 
repromissa, idem sexus qui et viris, eamdem judicandi dignationem pollicetur: 
nisi ergo hic jam praejudicaverimus, res eorum praedamnando, quas in illis 
tunc damnaturi sumus, illi potius nos judicabunt atque damnabunt.



          CAPUT III.
Scio scripturam Enoch, quae hunc ordinem angelis
-----------------------------------------------------------
dedit, non recipi a quibusdam, quia nec in armarium judaicum admittitur. 
Opinor, non putaverunt illam ante cataclysmum editam, post eum casum orbis, 
omnium rerum abolitorem, salvam esse potuisse. Si ista ratio est, recordentur 
pronepotem ipsius Enoch fuisse superstitem cataclysmi Noë, qui utique domestico 
nomine et haereditaria traditione audierat et meminerat, de proavi sui 
penes Deum gratia, et de omnibus praedicatis ejus; cum Enoch filio suo 
Mathusalae nihil aliud mandaverit, quam ut notitiam eorum posteris suis 
traderet. Igitur sine dubio potuit Noë,
-----------------------------------------------------------
in praedicationis delegatione successisse, vel quia et alias non tacuisset 
tam de Dei conservatoris sui dispositione, quam de ipsa domus suae gloria. 
Hoc si non tam expedite haberet, illud quoque assertionem scripturae illius 
tueretur. Perinde potuit abolefactam eam violentia cataclysmi, in spiritu 
rursus reformare: quemadmodum et Hierosolymis Babylonia expugnatione deletis, 
omne instrumentum judaicae litteraturae per Esdram constat restauratum. 
Sed cum Enoch eadem scriptura etiam de Domino praedicarit, a nobis quidem 
nihil omnino rejiciendum est, quod pertinet ad nos. Et legimus, omnem 
Scripturam aedificationi habilem divinitus inspirari. A Judaeis potest 
jam videri propterea rejecta, sicut et caetera fere quae Christum sonant. 
Nec utique
-----------------------------------------------------------
mirum hoc, si scripturas aliquas non receperunt de eo locutas, quem et 
ipsum coram loquentem non erant recepturi. Eo accedit, quod Enoch apud 
Judam Apostolum testimonium possidet.



          CAPUT IV.
Nulla nunc muliebri pompae nota inusta sit praedamnationis, de exitu auctorum. 
Nihil angelis illis imputetur, praeter repudium coeli, et matrimonium carnis. 
Rerum ipsarum qualitates examinemus, ut consilia quoque concupiscentiae 
earum deprehendamus.
-----------------------------------------------------------
Habitus foeminae duplicem speciem circumfert, cultum, ornatum. Cultum dicimus, 
quem mundum muliebrem vocant; ornatum, quem immundum muliebrem convenit 
dici. Ille in auro, et argento, et gemmis, et vestibus deputatur: ista 
in cura capilli, et cutis, et earum partium corporis, quae oculos trahunt. 
Alteri ambitionis crimen intendimus, alteri prostitutionis: ut jam hinc 
prospicias, Dei ancilla, quid ex his disciplinae tuae conveniat, quae de 
diversis institutis censearis, scilicet humilitatis et castitatis.



          CAPUT V.
Aurum et argentum, principes materiae cultus saecularis, adsint necesse 
est unde sunt; terra scilicet plane gloriosior, quoniam in maledictorum 
metallorum
-----------------------------------------------------------
feralibus officinis poenali opera deplorata , nomen terrae in igni reliquit, 
atque exinde de tormentis in ornamenta, de suppliciis in delicias, de ignominiis 
in honores, metalli refuga mutatur. Sed et ferri et aeris et aliarum vilissimarum 
materiarum par conditio est, et terreni generis, et metallici operis: quo 
nihil generosior judicari possit auri et argenti substantia penes naturam. 
Quod si de qualitate usus gloria est auro et argento, atquin magis ferro, 
et aeri; quorum ita disposita est utensilitas, ut et proprias operas plures
-----------------------------------------------------------
et necessariores exhibeant rebus humanis, et nihilominus auri argenti de 
sua vice accommodent justioribus caussis. Nam et annuli ferro fiunt; quaedam 
esui et potui vascula ex aere adhuc servat memoria antiquitatis. Viderit, 
si etiam ad spurca instrumenta auri et argenti demens copia deseruit. Certe 
nec ager auri opere paratur, nec navis argenti vigore contexitur. Nullus 
bidens aurum demergit in terram; nullus clavus argentum intimat tabulis. 
Taceo totius vitae necessitates ferro et aeri innixas: cum illae ipsae 
divites materiae, et de metallis refodiendae, et in quocumque usu producendae, 
sine ferri et aeris operario vigore non possint. Jam igitur aestimandum 
est, unde obveniat tanta dignitas auro et argento, cum et consanguineis 
quantum ad genus,
-----------------------------------------------------------
et potioribus quantum ad utensilitatem, materiis praeferantur.



          CAPUT VI.
Sed et lapillos istos, qui cum auro superbiam jungunt, quid aliud interpreter 
quam lapillos et calculos, ejusdem terrae minutalia; nec tamen aut fundamentis 
demandandis, aut parietibus moliendis, aut fastigiis sustinendis, aut tectis 
densandis necessaria? Solum hunc mulierum stuporem aedificare noverunt, 
quia tarde teruntur, ut niteant, et
-----------------------------------------------------------
subdole substruuntur, ut floreant, et anxie forantur, ut pendeant, et auro 
lenocinium mutuum praestant. Sed si quid de mari Britannico aut Indico 
ambitio piscatur, conchae genus est, non dico conchylio aut ostreo, sed 
nec peloride gratius de sapore. Ad hoc enim conchas noverim maris poma. 
Quod si concha illa aliquid intrinsecus pustulat, vitium ejus magis debet 
esse, quam gloriae. Et licet margaritum vocetur, non aliud tamen intelligendum, 
quam conchae illius aliqua dura et rotunda verruca. Aiunt et de frontibus 
draconum gemmas erui, sicut et in piscium cerebris lapidositas quaedam 
est. Hoc quoque deerit christianae, ut de serpente cultior fiat. Sic calcabit 
diaboli caput, dum de capite ejus, cervicibus suis aut ipsi capiti ornamenta 
struit?



          CAPUT VII.


-----------------------------------------------------------

Haec omnia de raritate et peregrinitate sola gratiam possident. Denique, 
intra terminos suos patrios non tanti habentur. Semper abundantia contumeliosa 
in semetipsam est. Apud barbaros quosdam, quia vernaculum est aurum et 
copiosum, auro vinctos in ergastulis habent, et divitiis malos onerant, 
tanto locupletiores, quanto nocentiores. Aliquando revera inventum est, 
quomodo et aurum non ametur. Gemmarum quoque nobilitatem vidimus Romae 
de fastidio Parthorum et Medorum caeterorumque gentilium
-----------------------------------------------------------
suorum, coram matronis erubescentem, nisi quod nec ad ostensionem fere 
habentur. Latent in circulis smaragdi, et cylindros vaginae suae solus 
gladius sub sinu novit, et in peronibus uniones emergere de luto cupiunt. 
Nihil denique, tam gemmatum habent, quam quod gemmatum esse non debet, 
si non comparet; aut ideo comparet, ut neglectum quoque ostendatur.



          CAPUT VIII.
Proinde et vestium de coloribus honorem servi etiam eorum terunt. Sed et 
parietes tyriis et hyacinthinis et illis regiis velis, quae vos operose 
resoluta transfiguratis, pro pictura abutuntur. Vilior est apud illos purpura, 
quam rubrica. Quis enim est vestium
-----------------------------------------------------------
honor justus de adulterio colorum injustorum? Non placet Deo, quod non 
ipse produxit, nisi si non potuit purpureas et aerinas oves nasci jubere. 
Si potuit, ergo jam noluit; quod Deus noluit, utique non licet fingi. Non 
ergo natura optima sunt ista, quae a Deo non sunt, auctore naturae; sic 
diabolo esse intelliguntur, ab interpolatore naturae. Alterius enim esse 
non possunt, si Dei non sunt: quia aemuli sint necesse est, quae Dei non 
sunt; alius autem, praeter diabolum et angelos ejus, aemulus Dei non est. 
Caeterum, si materiae ex Deo sunt, non statim et hujusmodi fructus illarum; 
nam et omnes
-----------------------------------------------------------
istae profanae spectaculorum saecularium voluptates, sicut de ipsis suum 
volumen edidimus, ipsa etiam idololatria ex rebus Dei constat: non tamen 
ideo circi furoribus, aut arenae atrocitatibus, aut scenae turpitudinibus, 
christianum affici oportet, quia Deus et equum, et pantheram, et vocem 
homini dedit: nec ideo idololatriam impune faciet christianus, quia Dei 
conditio est et thus, et merum, et ignis qui vescitur, et animalia quae 
victimae fiunt, cum et ipsa materia, quae adoratur, Dei sit. Sic ergo et 
circa actum materiarum census a Deo descendens, accusat Deo extraneum, 
ut reum scilicet gloriae saecularis.



          CAPUT IX.

-----------------------------------------------------------
Nam ut quaeque rerum, per singulas quasque terras et unamquamque regionem 
materiis a Deo distributa sunt, invicem sibi peregrina, apud exteros mutuo 
rara, apud vos jure, si utique, vel appetuntur, vel negliguntur, quia non 
tantus est in illis fervor gloriae, inter domesticos frigidae. Sed enim 
ex possessionum distributione, quam Deus, ut voluit,
-----------------------------------------------------------
ordinavit, raritas et peregrinitas, apud extraneos semper gratiam inveniens, 
de simplici causa non habendi, quae Deus alibi collocavit, concupiscentiam 
concitat habendi. Ex hac vitium aliud extenditur, immoderate habendi; quod 
et si forte habendum sit, modus tamen debetur. Haec erit ambitio, unde 
et nomen ejus interpretandum est, quod, concupiscentia apud animum ambiente, 
nascatur, ad gloriae votum; grande scilicet votum, quod, ut diximus, non 
natura, nec veritas, sed vitiosa animi passio, concupiscentia, commendavit. 
Et alia vitia ambitionis et gloriae. Sic et pretia rebus inflammavit, ut 
se quoque accenderet. Non tanto major fit concupiscentia, quanto magno 
fecit quod concupiit? De
-----------------------------------------------------------
brevissimis loculis patrimonium grande profertur. Uno lino decies sestertium 
inseritur. Saltus et insulas tenera cervix fert, graciles aurium cutes 
calendarium expendunt, et in sinistra per singulos digitos de saccis singulis 
ludit. Hae sunt vires ambitionis, tantarum usurarum substantiam uno et 
muliebri corpusculo bajulare.

      


        LIBER SECUNDUS .


------------------------------------------------------------



          ARGUMENTUM.

-----------------------------------------------------------
ARGUMENTUM.-- Ejusdem pene argumenti est liber iste cum praecedenti, praeterquam 
quod hic curam capilli et cutis magis peculiariter reprobet.
        

          I.
          Pudicitiam quae ancillas Dei decet, ut a gentilibus differant, 
totam esse docet in simplici munditie. c. I.
        

          II.
          Studium placendi per ornatum nimium tentationibus viam aperire 
et spectatoribus esse periculo. c. II.
        

          III.
          Non in carne gloriandum, nisi cum propter Christum lacerata duraverit 
ut in ea spiritus coronetur. c. III.
        

          IV.
          Fideli marito formam non fore spectabilem, infideli suspectam. 
c. IV.
        

          V.
          Deum vero artificem reprehendi ab iis qui cutem medicaminibus 
ungunt, genas maculant, oculos collinunt. c. V.
        

          VI.
          Male sibi auspicari, perniciemque reservare. Eas quae, uti Germanae 
et Gallae, capillum croco vertunt,
-----------------------------------------------------------
vel calamistros alieni capitis assuunt. c. VI-VIII.
        

          VII.
          Non a Deo, sed ab angelis peccatoribus esse vestium colores, 
aurique opera et lapillos. c. IX-XI.
        

          VIII.
          Imo lenocinia formae cum corporibus prostitutis conjuncta esse 
ex Scriptura constare. c. XII.
        

          IX.
          Denique lucere debere opera earum, discutiendas delicias quibus 
fidei virtus effoeminari potest, cum tempore Christianorum tuno vel maxime 
ferro transigerentur.
          EDD. EX PAMELIO.



          CAPUT PRIMUM.
Ancillae Dei vivi, conservae et sorores meae, quo
-----------------------------------------------------------
jure deputor vobiscum, postremissimus equidem meo jure conservitii et fraternitatis, 
audeo ad vos facere sermonem, non utique affectationis, sed affectioni 
procurans in caussa vestrae salutis. Ea salus nec foeminarum modo, sed 
etiam virorum, in exhibitione praecipue pudicitiae statuta est. Nam cum 
omnes templum Dei simus, illato in nos et consecrato Spiritu Sancto, ejus 
templi aedituus et antistes pudicitia est, quae nihil immundum nec profanum 
inferri sinat, ne Deus ille, qui inhabitat, inquinatam sedem offensus derelinquat. 
Sed modo nos non de pudicitia, cui indicendae et exigendae sufficiunt instantia 
ubique divina praecepta, verum de pertinentibus ad eam, id est qualiter 
vos incedere oporteat. Pleraeque enim, quod ipsum mihi utique [reprehendendo 
in omnibus] reprehendere Deus permittat,
-----------------------------------------------------------
aut ignorantes simpliciter aut dissimulantes audacter ita ingrediuntur, 
quasi pudicitia in sola carnis integritate et stupri aversione consistat, 
nec quicquam intrinsecus opus sit, de cultus et ornatus dispositione. Sed 
enim perseverant in pristinis studiis formae et nitoris, eamdem sui speciem 
circumferentes, quam foeminae nationum, a quibus abest conscientia verae 
pudicitiae, quia nihil verum in his, qui Deum nesciunt praesidem et magistrum 
veritatis. Nam etsi qua in gentilibus pudicitia credi potest, usque adeo 
eam imperfectam et inconditam constat, ut licet in animo aliquatenus tenax 
sui agat, in habitus tamen licentia sese dissolvat, pro perversitate
-----------------------------------------------------------
gentilium appetendo, cujus rei devitat effectum. Quota denique est, quae 
nec placere quidem extraneis concupiscat? quae non velit idcirco se expingere, 
ut neget appetitum? Quanquam et hoc gentili pudicitiae familiare sit, non 
delinquere, attamen velle; vel etiam nolle, attamen non denegare. Quid 
mirum? perversa sunt omnia, quae a Deo non sunt. Videant igitur, quae non 
totum bonum obtinendo facile et quod obtinent malo commiscent. Vos ab illis, 
ut in caeteris, incessu quoque devertere necessarium est, quoniam perfectae 
esse debetis, sicut Pater vester qui est in coelis.



          CAPUT II.
Perfectae autem, id est, christianae pudicae, appetitionem sui, non tantum 
non appetendam, sed
-----------------------------------------------------------
etiam exsecrandam vobis sciatis: primo quod non de integra conscientia 
venit studium placendi per decorem, quem naturaliter invitatorem libidinis 
scimus; quid igitur in te excitas malum istud? Quid invitas, cujus te profiteris 
extraneam? Tum quod tentationibus viam aperire non debemus, quae nonnunquam 
quod Deus a suis abigat instando perficiunt, certe vel spiritum scandalo 
permovent. Debemus quidem ita sancte et tota fidei substantia incedere, 
ut confessae et securae simus de conscientia nostra optantes perseverare 
id in nobis, non tamen praesumentes.
-----------------------------------------------------------
Nam qui praesumit, minus veretur, minus praecavet, plus periclitatur. Timor 
fundamentum salutis est, praesumptio impedimentum timoris Utilius ergo, 
si speremus non posse delinquere, quam si praesumamus non posse; sperando 
enim timebimus, timendo cavebimus, cavendo salvi erimus; contra si praesumamus 
neque timendo neque cavendo, difficile salvi erimus. Qui securus agit, 
non est sollicitus, non possidet tutam et firmam securitatem. At qui sollicitus 
est, is vere poterit esse securus. Et de suis quidem servis Dominus pro 
misericordia sua curet, ut etiam praesumere illis de bono suo feliciter 
liceat. Quid autem alteri periculo sumus? quid alteri concupiscentiam importamus? 
quam si Dominus ampliando legem a facto stupri non discernit in poena
-----------------------------------------------------------
, nescio an impune habeat, quae alicui fuerit caussa perditionis. Perit 
enim ille simul in tua forma, si concupierit, et admisit jam in animo, 
quod concupivit, et facta es tu gladius illi. Ut a culpa vaces, ab invidia 
non liberaberis; ut cum in alicujus agro latrocinium gestum est, crimen 
quidem dominum non contingit; dum rus tamen ejus ignominia notatur, ipse 
quoque infamia aspergitur. Expingamus nos, ut alteri pereant? Ubi est ergo: 
Diliges proximum tuum sicut te ipsum; nolite vestra tantum curare, sed 
alterius? Nulla enuntiatio Spiritus
-----------------------------------------------------------
Sancti ad praesentem tantum materiam et non ad omnem utilitatis occasionem 
dirigi et suscipi debet. Cum igitur et nostra et aliorum caussa versetur 
in studio periculosissimi decoris, jam non tantum confictae et elaboratae 
pulchritudinis suggestum recusandum a vobis sciatis, sed etiam naturalis 
speciositatis obliterandum dissimulatione et incuria, ut proinde oculorum 
incursibus molestum. Nam etsi accusandus decor non est, ut felicitas corporis, 
ut divinae plasticae accessio, ut animae aliqua vestis urbana; timendum 
tamen est vel propter injuriam et violentiam spectatorum, quae etiam pater 
fidei Abraham in uxoris suae specie pertimuit, et sororem mentitus Saram 
, salutem contumelia redemit.



          CAPUT III.


-----------------------------------------------------------

Nunc non sit timenda dignitas formae, ut nec possidentibus gravis, nec 
appetentibus exitiosa, nec conjunctis periculosa; non exposita tentationibus, 
non circumdata scandalis existimetur: sufficit, quod angelis Dei non est 
necessaria. Nam ubi pudicitia, ibi vacua pulchritudo, quia proprie usus 
et fructus pulchritudinis luxuria, nisi si quis aliam messem decori corporis 
arbitratur. Illae sibi formositatem et datam extendant et non datam conquirant, 
quae quod ab illa flagitatur, sibi quoque praestare se putant, cum alteri 
praestant. Dicet aliquis: Quid ergo non, et exclusa luxuria, et admissa 
castitate, laude formae sola frui et de bono corporis gloriari licet? Viderit, 
quem juvat de carne gloriari. Nobis autem primo quidem
-----------------------------------------------------------
nullum gloriae studium, quia gloria exaltationis ingenium est. Porro exaltatio 
non congruit professoribus
-----------------------------------------------------------
humilitatis ex praescriptis Dei. Deinde si omnis gloria vana et stuporata, 
quanto magis quae in carne nobis duntaxat! Nam etsi gloriandum est, in 
spiritus bonis, non in carne placere velle debemus, quia spiritualium sectatores 
sumus; in quibus operamur, illis et gaudeamus; de his gloriam carpamus, 
de quibus salutem speramus. Plane gloriabitur Christianus etiam in carne, 
sed cum propter Christum lacerata duraverit, ut et spiritus in ea coronetur, 
non ut oculos et suspiria adolescentium post se trahat. Ita quod ex omni 
parte in vobis vacat, merito et non habentes fastidiatis et habentes negligatis. 
Sancta foemina sit naturaliter speciosa, non adeo sit occasioni; certe 
si fuerit, non ignorare, sed etiam impedire se debet.



          CAPUT IV.


-----------------------------------------------------------

Quasi gentilibus dicam, gentili et communi omnium praecepto alloquens vos, 
solis maritis vestris placere debetis. In tantum autem placebitis eis, 
in quantum alteris placere non curaveritis. Securae estote, benedictae; 
uxor nulla deformis est marito suo; satis placuit, cum electa est, seu 
moribus, seu forma commendata. Ne qua vestrum putet, si temperaverit a 
compositione sui, se odium et aversionem maritorum prosecuturam. Omnis 
maritus castitatis exactor est; formam vero fidelis non expostulat, quia 
non iisdem bonis, quae gentiles putant, capimur; infidelis contra etiam 
suspectam habet, vel propter illam sceleratam in nos opinionem gentilium. 
Cui ergo pulchritudinem tuam nutris? Si fidelis, non exigit; si
-----------------------------------------------------------
gentilis, non credit. Quid gestis aut suspecto aut non desideranti placere?



          CAPUT V.


-----------------------------------------------------------

Haec utique non ad crudam in totum et ferinam habitudinem insinuandam vobis 
suggeruntur; nec de bono squaloris et paedoris suademus, sed de modo et 
cardine et justitia corporis excolendi. Non supergrediendum ultra quam 
simplices et sufficientes munditiae concupiscunt, ultra quam Domino placet. 
In illum enim delinquunt, quae cutem medicaminibus ungunt, genas rubore 
maculant, oculos fuligine collinunt. Displicet nimirum illis plastica Dei, 
in ipsis redarguunt, reprehendunt artificem omnium. Reprehendunt enim, 
cum emendant, cum adjiciunt, utique ab adversario artifice sumentes additamenta 
ista, id est, diabolo. Nam quis corpus mutare monstraret, nisi qui et hominis
-----------------------------------------------------------
spiritum malitia transfiguravit? Ille indubitate hujusmodi ingenia concinnavit, 
ut in nobis quodammodo manus Deo inferret . Quod nascitur, opus Dei est; 
ergo quod fingitur, diaboli negotium est. Divino operi Satanae ingenia 
superducere quam scelestum est! Servi nostri ab inimicis nostris nihil 
mutuantur, milites ab hoste imperatoris sui nihil concupiscunt. De adversario 
enim ejus, in cujus manu sis, aliquid usui postulare, transgressio est. 
Christianus a malo illo adjuvabitur in aliquo? nescio an hoc nomen ei perseveret. 
Erit enim ejus, de cujus doctrinis instrui concupiscit. Quantum autem a 
vestris disciplinis et professionibus aliena sunt, quam indigna nomine 
christiano faciem fictam gestare, quibus simplicitas omnis indicitur; effigie 
mentiri, quibus
-----------------------------------------------------------
lingua non licet; appetere, quod datum non sit, quibus alienum abstinentiam 
in specie exercere,
-----------------------------------------------------------
quibus studium pudicitiae est! Credite, benedictae, quomodo praecepta Dei 
custodietis, liniamenta ejus in vobis non custodientes?



          CAPUT VI.
Video quasdam capillum croco vertere, pudet eas etiam nationis suae, quod 
non Germanae aut Gallae sint procreatae; ita patriam capillo transferunt; 
male ac pessime sibi auspicantur flammeo capite, et decorum putant, quod 
inquinant. Atquin et detrimentum crinibus medicaminum vis inurit et cerebro 
perniciem, etiam cujuslibet sinceri humoris assiduitas reservat, tum solis 
animando simul et siccando capillo exoptabilis ardor. Quis decor cum injuria? 
quae cum immunditiis pulchritudo? Crocum
-----------------------------------------------------------
capiti suo mulier christiana ingeret, ut in aram? Quodcumque enim immundo 
spiritui excremari solet, id nisi probis et necessariis et salutaribus 
usibus adhibeatur, ad quod creatura Dei prospecta est, sacrifificium videri 
potest. Sed enim Dominus ait: Quis vestrum potest capillum atrum ex albo 
facere, aut album ex atro? Itaque revincunt Deum; ecce, inquiunt, pro 
albo vel atro flavum facimus gratia faciliorem; quamvis et atrum ex albo 
conantur facere, quas poeniteat ad senectam usque vixisse. Pro temeritatem! 
erubescit aetas exoptata votis, furtum confitetur, adolescentia, in qua 
delinquimus, suspiratur, occasio gravitatis interpolatur. Absit a sapientiae 
filiabus stultitia tanta. Senectus, cum plus occultari studuerit, plus 
detegetur. Haec est aeternitas
-----------------------------------------------------------
nostra de capitis juventute. Hanc incorruptibilem habemus semper induere 
ad domum Domini,
-----------------------------------------------------------
quam ἀκακία pollicetur . Bene properatis ad Dominum, bene festinatis excedere 
de isto iniquissimo saeculo, quibus in fine appropinquare deforme est.



          CAPUT VII.
Quid enim tanta ornandi capitis operositas ad salutem subministrat? Quid 
crinibus vestris quiescere non licet, modo substrictis, modo relaxatis, 
modo suscitatis, modo elisis? Aliae gestiunt in cincinnis coërcere, aliae, 
ut vagi et volucres elabantur, non bona simplicitate. Affigitis praeterea 
nescio quas enormitates sutilium atque textilium capillamentorum, nunc 
in galeri modum quasi vaginam capiti et operculum verticis, nunc in cervicem 
retro suggestum. Mirum, quod non contra Domini praecepta
-----------------------------------------------------------
contenditur. Ad mensuram neminem sibi adjicere posse pronuntiatum est. 
Vos plane adjicitis ad pondus collyrias quasdam vel scutorum umbilicos 
cervicibus adstruendo. Si non pudet enormitatis, pudeat
-----------------------------------------------------------
inquinamenti, ne exuvias alieni capitis, forsitan immundi, forsitan nocentis 
et gehennae destinati, sancto et christiano capiti supparetis. Imo omnem 
hanc ornatus servitutem a libero capite propellite. Frustra laboratis ornatae 
videri, frustra peritissimos quosque structores capillaturae adhibetis. 
Deus vos velari jubet, credo, ne quarumdam capita videantur. Atque [utinam 
miserrimus ego] in illo die christianae exsultationis [vel inter calcanea 
vestra caput elevem !] videbo, an cum cerussa et purpurisso et croco et 
in illo ambitu capitis resurgatis, an taliter expictas angeli in nebula 
sublevent obviam Christo. Si nunc bona et Dei sunt, tunc quoque occurrent 
resurgentibus corporibus et sua loca agnoscent. Sed non potest resurgere, 
nisi caro et spiritus
-----------------------------------------------------------
solus ac purus; damnata sunt igitur, quae in carne et spiritu non resurgunt, 
quia Dei non sunt. Damnatis hodie abstinete. Hodie vos Deus tales videat, 
quales tunc videbit.



          CAPUT VIII.


-----------------------------------------------------------

Videlicet nunc et vir et sexus aemulus foeminas a suis depello. An et nobis 
quaedam respectu obediendae gravitatis propter metum debitum Domino detrahuntur 
siquidem et viris propter foeminas, ut foeminis propter viros, vitio naturae 
ingenita est placendi voluntas, propriasque praestigias formae et hic sexus 
sibi agnoscit, barbam acrius caedere, intervellere, circumradere, capillum 
disponere, etiam colorare canitiem, primam quamque subducere totius corporis 
lanuginem, pigmento quoque muliebri distinguere, caetera pulveris cujusdam 
asperitudine laevigare, tum speculum omni occasione consulere, anxie inspicere, 
cum tamen, cognito Deo adempta placendi voluntate, per luxuriae vacationem
-----------------------------------------------------------
omnia illa ut otiosa, ut hostilia pudicitiae recusantur. Nam ubi Deus, 
ibi pudicitia, ibi gravitas adjutrix et socia ejus. Quo ergo pacto pudicitiam 
sine instrumento suo, id est, sine gravitate tractabimus? quomodo autem 
gravitatem administrandae pudicitiae adhibemus, nisi et in facie et in 
cultu et in totius hominis contemplatione severitas circumferatur?



          CAPUT IX.
Quamobrem erga vestitum quoque et reliqua compositionis vestrae impedimenta 
proinde vobis curanda est amputatio et decussio redundantioris nitoris. 
Nam quid prodest, faciem quidem frugi et expeditam et simplicitatem condignam 
divinae disciplinae exhibere, caetera vero corporis laciniosis
-----------------------------------------------------------
quasi non abutamur. Praeterit enim, inquit, habitus
-----------------------------------------------------------
pomparum et deliciarum ineptiis occupare? Hae pompae quam de proximo curent 
luxuriae negotium et obstrepant pudicitiae disciplinis, dignoscere in facili 
est, quod gratiam decoris cultus societate prostituant; adeo, si desint, 
irritam et ingratam reddunt, velut exarmatam et naufragam. Contra si forma 
defecit, adminiculum nitoris quasi de suo gratiam supplet. Aetates denique 
requietas jam et in portum modestiae subductas splendor et dignitas cultus 
avocant et severitatem appetitionibus inquietant, compensantibus scilicet 
habitus irritamentum pro frigore aetatis. Ergo, benedictae, primo quidem 
ut lenones et prostitutores vestitus et cultus ne in vos admiseritis; tum 
si quas vel divitiarum  vel natalium vel retro dignitatum ratio 
compellit ita pompaticas progredi,
-----------------------------------------------------------
ut sapientiam consecutae temperare saltem ab hujusmodi curate, ne totis 
habenis licentiam usurpetis praetextu necessitatis. Quomodo enim humilitatem, 
quam christiani profitemur, implere poterimus, non repastinantes divitiarum 
vestrarum vel elegantiarum usum, quae ad gloriam faciunt? Gloria autem 
exaltare, non humiliare consuevit. Non enim utemur nostris? Quis autem 
prohibet uti? Secundum apostolum tamen, qui nos uti monet mundo isto, hujus 
mundi. Et qui emunt, inquit, sic agant, quasi non possidentes. Cur ita? 
quoniam praemiserat, dicens: Tempus in collecto est. Si ergo uxores 
quoque ipsas sic habendas demonstrat, tanquam non habeantur, propter angustias 
temporum, quid de vanis his instrumentis
-31)

-----------------------------------------------------------
earum? Non enim et ita multi faciunt, et se spadonatui
-----------------------------------------------------------
assignant propter regnum Dei, tam fortem et utique permissam voluptatem 
sponte ponentes? Quidam ipsam Dei creaturam sibi interdicunt, abstinentes 
vino et animalibus esculentis, quorum fructus nulli periculo aut sollicitudini 
adjacent; sed humilitatem animae suae in victus quoque castigatione Deo 
immolant. Satis igitur et vos usae estis divitiis atque deliciis, satis 
dotum vestrarum fructum decidistis ante notitiam salutarium disciplinarum. 
Nos sumus, in quos decurrerunt fines saeculorum. Nos destinati a Deo ante 
mundum in aestimationem temporum; tanquam castigando et castrando, ut ita 
dixerim, saeculo erudimur a Domino. Nos sumus circumcisio omnium et spiritalis 
et carnalis, nam spiritu et carne saecularia circumcidimus.



          CAPUT X.


-----------------------------------------------------------

Nimirum enim Deus demonstravit succis herbarum et concharum salivis incoquere 
lanas. Exciderat illi, cum universa nasci juberet, purpureas et coccineas 
oves mandare: Deus et ipsarum vestium officinas commentus, quae leves et 
exiles solo pretio
-----------------------------------------------------------
graves essent; Deus et auri tanta opera produxit, complectendis et distinguendis 
lapillis; scrupulosa Deus auribus vulnera intulit, et tanti habuit vexationem 
operis sui et cruciatus infantiae tunc primum dolentis, ut ex illis ad 
ferrum nati corporis cicatricibus grana nescio quae penderent, quae plane 
Parthi per omnia quaeque sua bullarum vice inserunt, quanquam et aurum 
ipsum, cujus vos gloria occupat, cuidam genti ad vincula servire referunt 
gentilium litterae. Adeo non veritate bona sunt, sed raritate; artibus 
autem per angelos peccatores, qui et ipsas materias prodiderunt, inductis, 
operositas cum raritate commissa pretiositatem et ex ea libidinem possidendae 
pretiositatis foeminarum excitavit. Quod si iidem angeli, qui et materias 
ejusmodi et illecebras
-----------------------------------------------------------
detexerunt, auri dico et lapidum illustrium et operas eorum tradiderunt, 
et jam ipsum calliblepharum vellerumque tincturas inter caetera docuerunt, 
damnati a Deo sunt, ut Enoch refert: quomodo placebimus Deo, gaudentes 
rebus illorum, qui iram et animadversionem Dei provocaverunt?
-----------------------------------------------------------
Nunc Deus ista prospexerit, Deus permiserit; nullam de conchylio vestem 
Isaiasincrepet, nullas lunulas reprobet, nullum botronatum retundat 
tamen non ut gentiles, ita nos quoque nobis adulemur, institutorem Deum 
solummodo existimantes, non etiam dispectorem institutorum suorum. Quanto 
enim melius et cautius egerimus, si praesumamus, omnia quidem a Deo provisa 
tunc et in saeculo posita, uti nunc essent, in quibus disciplina servorum 
ejus probaretur, ut per licentiam utendi continentiae experientia procederet. 
Nonne sapientes patresfamiliae de industria quaedam servis suis offerunt 
atque permittunt, ut experiantur, an et qualiter permissis utantur, si 
probe, si modeste? Quanto autem laudabilior, qui
-----------------------------------------------------------
abstinuerit in totum, qui timuerit etiam indulgentiam Domini? Sic igitur 
et Apostolus: Omnia, inquit, licent, sed non omnia aedificant. Quanto 
facilius illicita timebit, qui licita verebitur?



          CAPUT XI.
Quae autem vobis caussa est exstructius prodeundi cum remotae sitis ab 
his, quae talium indigent. Nam nec templa circuitis, nec spectacula postulatis, 
nec festos dies gentilium nostis. Propter istos enim conventus et mutuum 
videre ac videri omnes pompae in publicum proferuntur, ut aut luxuria negotietur 
aut gloria insolescat? Vobis autem nulla procedendi caussa non tetrica: 
aut imbecillus aliquis ex fratribus visitandus, aut sacrificium offertur, 
aut Dei verbum administratur. Quidvis horum gravitatis
-----------------------------------------------------------
et sanctitatis negotium, et cui opus non sit habitu extraordinario et composito 
et soluto. Ac si ne cessitas amicitiarum officiorumque gentilium vos vocat, 
cur non vestris armis indutae proceditis? tanto magis, quanto ad extraneas 
fidei? ut sit inter ancillas diaboli et dei discrimen, ut exemplo sitis 
illis, ut
-----------------------------------------------------------
aedificentur in vobis, ut, quomodo ait Apostolus, magnificetur Deus in 
corpore vestro; magnificatur autem in corpore per pudicitiam, utique 
et per habitum pudicitiae competentem. Sed enim dicitur a quibusdam, ne 
blasphemetur nomen ejus in nobis, si quid de pristino habitu et cultu 
detrahamus. Non auferamus ergo nobis et vitia pristina; simus et moribus 
iisdem, si et superficie eadem, et tunc vere non blasphemabunt nationes. 
Grandis blasphemia est, qua dicatur: ex quo facta est christiana, pauperius 
incedit. Timebis pauperior videri, ex quo locupletior facta es, et sordidior, 
ex quo mundior? Secundum gentilium, an secundum Dei placitum incedere christianos 
oportet?



          CAPUT XII.


-----------------------------------------------------------

Optemus tantummodo ne justae blasphemationis caussa simus. Quanto autem 
magis blasphemabile est, si, quae sacerdotes pudicitiae dicimini, impudicarum 
ritu procedatis cultae et expictae? Aut quid minus habent infelicissimae 
illae publicarum libidinum victimae? quas si quae leges a matronis et matronalibus 
decoramentis coercebant, jam certe saeculi improbitas quotidie insurgens 
honestissimis quibusque foeminis usque ad errorem dignoscendi coaequavit; 
quanquam lenocinia formae nunquam non prostituto corpori conjuncta et debita 
etiam Scripturae suggerunt. Illa civitas valida, quae super septem montes 
et plurimas aquas praesidet, cum prostitutae appellationem a Domino meruisset, 
quali habitu appellationi suae comparata est? Sedet certe in purpura
-----------------------------------------------------------
et coccino et auro et lapide pretioso. Quam maledicta sunt, sine quibus 
non potuit maledicta et prostituta describi! Thamar illa, quia se expinxerat 
et ornaverat, idcirco Judae suspicione visa est quaestui sedere; adeo, 
quia sub velamento latebat, habitus qualitate quaestuariam
-----------------------------------------------------------
mentiente, et fecit, ut quaestuariam et voluit et compellavit et pactus 
est. Unde addiscimus adversus congressus etiam et suspiciones impudicas 
providendum omni modo esse. Quid enim castae mentis integritas in alterius 
suspicione maculatur? Quid speratur in me, quod adversor? Quid non mores 
meos habitus pronuntiat, ne spiritus per aures ab impudentia vulneretur? 
Liceat videri pudicam, certe impudicam non licet.



          CAPUT XIII.
Aliqua forsitan dicat: Non est mihi necessarium hominibus probari, nec 
enim testimonium hominum requiro; Deus conspector est cordis. Scimus 
omnes, cum tamen, quid idem per Apostolum
-----------------------------------------------------------
dixerit, recordemur: Probum vestrum coram hominibus appareat. Ad quid, 
nisi ut malitia ad vos accessum omnino non habeat, et ut malis et exemplo 
et testimonio sitis? Aut quid est: luceant opera vestra? Aut quid nos Dominus 
lumen terrae vocavit? Quid civitati supra montem constitutae comparavit, 
si non relucemus inter tenebrosos et exstamus inter demersos? Si lucernam 
tuam sub modium abstruseris, in tenebris derelicta a multis incurseris 
necesse est. Haec sunt, quae nos luminaria mundi faciunt, bona scilicet 
nostra. Bonum autem, duntaxat verum et plenum,
-----------------------------------------------------------
non amat tenebras, sed gaudet videri et ipsa denotatione sui exsultat. 
Pudicitiae christianae satis non est esse, verum et videri. Tanta enim 
debet esse plenitudo ejus, ut emanet ab animo in habitum et cructet a conscientia 
in superficiem, ut et foris inspiciat quasi suppellectilem suam, quae conveniat 
fidei continendae in perpetuum. Discutiendae enim sunt deliciae, quarum 
mollitia et fluxu fidei virtus effeminari potest. Caeterum nescio an manus 
spatalio circumdari solita in duritia catenae stupescere sustineat. Nescio 
an crus de periscelio in nervum se patiatur arctari. Timeo cervicem, ne 
margaritarum et smaragdorum laqueis occupata locum spathae non det. Quare, 
benedictae, meditemur duriora, et non sentiemus;
-----------------------------------------------------------
relinquamus laetiora, et non desiderabimus; stemus expeditae ad omnem vim, 
nihil habentes quod relinquere timeamus. Retinacula ista sunt spei nostrae. 
Projiciamus ornamenta terrena, si coelestia optamus. Ne dilexeritis aurum, 
in quo prima delicta populi Israelis denotantur. Odisse debetis, quod 
Judaeos perdidit, quod derelinquentes Deum adoraverunt. Etiam tunc aurum 
ignis est esca. Caeterum tempora christianorum semper et nunc vel maxime 
non auro, sed ferro transiguntur. Stolae martyriorum praeparantur, angelis 
bajulis sustinentur. Prodite vos jam medicamentis
-----------------------------------------------------------
et ornamentis exstructae prophetarum et apostolorum, sumentes de simplicitate 
candorem, de pudicitia ruborem, depictae oculos verecundia et os taciturnitate, 
inserentes in aures sermonem Dei, annectentes cervicibus jugum Christi. 
Caput
-----------------------------------------------------------
maritis subjicite, et satis ornatae eritis. Manus lanis occupate, pedes 
domi figite, et plus quam in auro placebunt. Vestite vos serico probitatis, 
byssino sanctitatis, purpura pudicitiae. Taliter pygmentatae Deum habebitis 
amatorem.

      

  