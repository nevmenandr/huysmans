
DE VITA ET MIRACULIS SANCTI CUTHBERTI, EPISCOPI
LINDISFARNENSIS.
PRÆFATIO.
Domino sancto ac beatissimo Patri Eadfrido Episcopo, sed et omni Congregationi
Fratrum, qui in Lindisfarnensi Insula Christo deserviunt, Beda, fidelis vester
conservus, salutem.
Quia jussistis, dilectissimi, ut in libro, quem de vita beatæ memoriæ patris nostri
Cuthberti vestro rogatu composui, præfationem aliquam, juxta morem, in fronte
præfigerem, per quam legentibus universis et vestræ desiderium voluntatis et
obeditionis nostræ pariter assensio fraterna claresceret; placuit in capite præfationis et
vobis qui nostis ad memoriam revocare, et eis qui ignorant hæc forte legentibus notum
facere; quia nec sine certissima exquisitione rerum gestarum aliquid de tanto viro
scribere, nec tandem ea, quæ scripseram, sine subtilissima examinatione testium
indubiorum passim transcribenda quibusdam dare præsumsi. Quin potius primo
diligenter exordium, progressum et terminum gloriosissimæ conversationis ac vitæ
illius ab his, qui noverant, investigans, quorum etiam nomina in ipso libro, aliquoties
ob indicium certum cognitæ veritatis apponenda judicavi, sic demum ad schedulas
manum mittere incipio. At digesto opusculo, sed adhuc retento in schedulis,
frequenter et reverendissimo fratri nostro Herefrido presbytero huc adventanti, et aliis,
qui diutius cum viro Dei conversati vitam illius optime noverant, quæ scripsi legenda
atque ex tempore retractanda præstiti, ac nonnulla ad arbitrium eorum, prout
videbantur, sedulus emendavi; sicque omnibus scrupulorum ambagibus ad purum
ablatis, certam veritatis indaginem simplicibus explicitam sermonibus commendare
membranulis, atque ad vestræ quoque fraternitatis præsentiam asportare curavi,
quatenus vestræ auctoritatis judicio vel emendarentur falsa, vel probarentur vera esse,
quæ scripta sunt. Quod cum, Domino juvante, patrarem, et coram senioribus ac
doctoribus vestræ congregationis libellus biduo legeretur, ac sollertissime per singula
ad vestrum pensaretur examen; nullus omnimodis inventus est sermo, qui mutari
debuisset, sed cuncta, quæ scripta erant, communi consilio decernebantur absque ulla
dubietate legenda, et his, qui religionis studio vellent, ad transcribendum esse
tradenda. Sed et alia multa nec minora his, quæ scripsimus, præsentibus nobis,
adinvicem conferentes, de vita et virtutibus beati viri superintulistis, quæ prorsus
memoriæ digna videbantur, si non deliberato ac perfecto operi nova interserere vel
superadjicere, minus congruum atque indecorum esse constaret.
Dehinc admonendam vestræ almitatis coronam ratus sum, ut sicut ipse munus
obedientiæ meæ, quod jubere estis dignati, promtus solvere non distuli, ita vos quoque
ad reddendum mihi vestræ intercessionis præmium pigri non sitis; sed cum eundem
libellum relegentes pia sanctissimi patris memoria vestros animos ad desideria regni
cœlestis ardentius attollitis, pro mea quoque parvitate memineritis Divinam exorare
clementiam, quatenus et nunc pura mente desiderare et in futuro perfecta beatitudine
merear videre bona Domini in terra viventium: sed, et me defuncto, pro redemptione

97



animæ meæ, quasi familiaris et vernaculi vestri, orare, et missas facere, et nomen
meum inter vestra scribere dignemini. Nam et tu, sanctissime antistes, hoc te mihi
promisisse jam retines, in cujus etiam testimonium futuræ conscriptionis religioso
fratri vestro Guthfrido mansionario præcepisti, ut in albo vestræ sanctæ
congregationis meum nunc quoque nomen apponeret. Sciat autem sanctitas vestra,
quia vitam ejusdem Deo dilecti patris nostri, quam vobis prosa editam dedi, aliquanto
quidem brevius, sed eodem tamen ordine, rogantibus quibusdam e nostris fratribus,
heroicis dudum versibus edidi; quos si vos habere delectat, a nobis exemplar accipere
potestis; in cujus operis præfatione promisi me alias de vita et miraculis ejus latius
esse scripturum, quam videlicet promissionem in præsenti opusculo, prout Dominus
dederit, adimplere satago. Orantem ergo pro nobis, beatitudinem vestram Dominus
omnipotens custodire dignetur incolumem, dilectissimi fratres et domini mei. Amen.

CAP. I. —
QUOMODO PUER DEI CUTHBERTUS PER INFANTEM
SIT PRÆDICTO EPISCOPATUI ADMONITUS.
Principium nobis scribendi de vita beati Cuthberti Hieremias propheta consecrat, qui
anachoreticæ perfectionis statum glorificans ait, [Thren. iii. 27.] Bonum est viro cum
portaverit jugum ab adolescentia sua; sedebitsolitarius et tacebit, quia levabit se
super se. Hujus namque boni dulcedine accensus, vir Domini Cuthbertus ab ineunte
adolescentia jugo monachicæ institutionis collum subdidit; et ubi opportunitas juvit,
arrepta etiam conversatione anachoretica, non pauco tempore solitarius sedere atque
ob suavitatem Divinæ contemplationis ab humanis tacere delectabatur alloquiis. Sed
ut hæc in majore ætate posset, superna illum gratia ad viam veritatis paullatim a
primis jam pueritiæ incitaverat annis; siquidem usque ad octavum ætatis annum, qui
post infantiam pueritiæ primus est, solis parvulorum ludis et lasciviæ mentem dare
noverat, ita ut illud beati Samuelis tunc de ipso posset testimonium dici, [1 Reg. iii.
7.] Porro Cuthbertus necdum sciebat Dominum, neque revelatus fuerat ei sermo
Domini. Quod in præconium laudis dictum est pueritiæ illius, qui ætate major perfecte
jam cogniturus erat Dominum, ac sermonem Domini revelata cordis aure percepturus.
Oblectabatur ergo, ut diximus, jocis et vagitibus, juxta quod ætatis ordo poscebat.
Parvulorum conventiculis interesse cupiebat, ludentibus colludere desiderabat; et quia
agilis natura atque acutus erat ingenio, contendentibus ludo sæpius prævalere
consueverat, adeo ut, fessis nonnunquam ceteris, ille indefessus adhuc, si qui ultra
secum vellent certare, quasi victor lætabundus inquireret. Sive enim saltu, sive cursu,
sive luctatu, seu quolibet alio membrorum sinuamine, se exercerent, ille omnes
æquævos, et nonnullos etiam majores, a se gloriabatur esse superatos. Cum enim esset
parvulus, ut parvulus sapiebat, ut parvulus cogitabat; qui postmodum factus vir,
plenissime ea, quæ parvuli erant, deposuit.
Et quidem Divina dispensatio primitus elationem animi puerilis digno pædagogo
compescere dignata est. Nam, sicut beatæ memoriæ Trumwine episcopus ab ipso
Cuthberto sibi dictum perhibebat, dum quadam die solito luctamini in campo quodam
non modica puerorum turba insisteret, interesset et ipse, et sicut ludentium levitas
solet, contra congruum naturæ statum variis flexibus membra plerique sinuarent,

98



repente unus de parvulis, triennis ferme, ut videbatur, accurrit ad eum, et quasi senili
constantia cœpit hortari, ne jocis et otio indulgeret, sed stabilitati potius mentem simul
et membra subjugaret. Quo monita spernente, luget ille corruens in terram et faciem
lacrimis rigans. Accurrunt consolaturi ceteri, sed ille perstat in fletu. Interrogant quid
haberet repentinum, unde tantis afficeretur lamentis. At ille tandem exclamans,
consolanti se Cuthberto, ‘Quid,’ inquit, ‘hæc, sanctissime antistes et presbyter
Cuthberte, et naturæ et gradui tuo contraria geris? Ludere te inter parvulos non decet,
quem Dominus etiam majoribus natu magistrum virtutis consecravit.’ Audiens hæc
bonæ indolis puer, fixa intentione suscepit, mœstumque infantem piis demulcens
blanditiis, relicta continuo ludendi vanitate, domum rediit, ac stabilior jam ex illo
tempore animoque adolescentior exsistere cœpit; illo nimirum Spiritu interius ejus
præcordia docente, qui per os infantis extrinsecus ejus auribus insonuit. Nec
mirandum cuiquam, parvuli lasciviam per parvulum potuisse, Domino agente,
cohiberi, qui ad prohibendam prophetæ insipientiam in ore subjugalis muti
rationabilia verba, cum voluit, edidit, in cujus laude veraciter dictum est, [Ps. viii. 2.]
Quia ex ore infantium et lactantium perfecisti laudem.

CAP. II.—
QUOMODO GENU DOLENTE CLAUDUS EFFECTUS SIT,
ET ANGELO MEDICANTE SANATUS.
Verum quia omni habenti dabitur et abundabit, id est, habenti propositum amoremque
virtutum, harum copia superno munere donabitur; quoniam puer Domini Cuthbertus,
quæ per hominum accepit hortamenta, sedulo corde retinebat, etiam angelico visu et
affatu confortari promeruit. Nam subito dolore genu correptum illius, acri cœpit
tumore grossescere, ita ut nervis in poplite contractis, pedem primo a terra suspensum
claudicans portaret, dehinc ingravescente molestia, omni privaretur incessu. Qui die
quadam deportatus foras a ministris atque sub divo recumbens, vidit repente
venientem de longe equitem albis indutum vestimentis et honorabilem vultu, sed et
equum, cui sedebat, incomparandi decoris. Qui cum adveniens mansueto illum
salutaret alloquio, addit quasi per jocum inquirere, si aliquod tali hospiti præbere
vellet obsequium. At ille, ‘Jam,’ inquit, ‘promtissime cuperem tuis astare devotus
obsequiis, si non, exigentibus culpis, hujus languoris compede retinerer. Diu namque
est quod molestia genu tumentis oppressus, nulla cujuslibet medicorum industria
possum sanari.’ Qui desiliens equo ac genu languidum diligentius considerans,
‘Coque,’ inquit, ‘triticeam in lacte farinam, et hac confectione calida tumorem
superungue, et sanaberis.’ Et his dictis, ascendens equum abiit. Ille jussis obtemperans
post dies paucos sanatus est, agnovitque angelum fuisse, qui hæc sibi monita dedisset,
mittente illo, qui quondam Raphaelem archangelum ad sanandos Tobiæ visus
destinare dignatus est. Quod si cui videtur incredibile angelum in equo apparuisse,
legat historiam Machabæorum, in qua angeli in equis, et ad Judæ Maccabæi et ad
ipsius templi defensionem advenisse memorantur.


99



CAP. III.—
QUOMODO VENTIS ORATIONE MUTATIS, RATES
OCEANO DELAPSAS REVOCAVIT AD LITTUS.
AB hoc autem tempore devotus Domino puer, sicut ipse postea familiaribus suis
attestari solebat, sæpe in angustiis se vallantibus orans ad Dominum, angelica meruit
opitulatione defendi, necnon etiam pro aliis in periculo constitutis, quia benigna
pietate supplicabat, exaudiebatur ab illo, qui clamantem pauperem exaudire, et ex
omnibus tribulationibus ejus consuevit eripere. Est denique monasterium non longe ab
ostio Tini fluminis ad meridiem situm, tunc quidem virorum, nunc autem, mutato, ut
solet per tempora rerum, statu, virginum Christo servientium, nobili examine pollens.
Qui videlicet famuli Christi, dum ligna monasterii usibus apta per memorati alveum
fluminis de longe ratibus veherent, jamque e regione ejusdem monasterii vehendo
devenirent, ac rates ad terram educere conarentur, ecce, subito ventus ab occasu
tempestivus assurgens abripuit rates, atque ab ostio fluminis trahere cœpit. Quod
videntes e monasterio fratres, emissis in fluvium naviculis, eos, qui in ratibus
laborabant, adjuvare nitebantur, sed vi fluminis ac ventorum violentia superati,
nequaquam valebant. Unde facta desperatione humani adjutorii, fugerunt ad Divinum.
Egressi namque de monasterio, et labentibus in oceanum ratibus, collecti in proxima
obice flectebant genua, supplicantes Domino pro his, quos in tantum mortis discrimen
jam jamque irruere cernebant. Sed provisione Divina, quamvis diu precantium vota
sunt dilata, ut videlicet quanta esset in Cuthberto virtus precandi patesceret. Stabat
enim in altera amnis ripa vulgaris turba non modica, in qua stabat et ipse. Quæ cum,
aspectantibus cum tristitia monachis, raptas porro per mare cerneret rates, adeo ut
quasi quinque aves parvulæ, quinque rates undis insidentes apparerent, cœpit irridere
vitam conversationis eorum, quasi merito talia paterentur, qui communia mortalium
jura spernentes, nova et ignota darent statuta vivendi. Prohibuit Cuthbertus probra
deridentium, ‘Quid agitis,’ inquiens, ‘fratres, maledicentes his quos in letum jam trahi
videtis? nonne melius esset et humanius Dominum pro eorum salute precari, quam de
illorum gaudere periculis?’ At illi, rustico et animo et ore stomachantes adversus eum,
‘Nullus,’ inquiunt, ‘hominum pro eis roget, nullius eorum misereatur Deus, et qui
veteres culturas hominibus tulere, et novæ qualiter observari debeant nemo novit.’
Quo accepto responso, ipse oraturus Dominum genua flexit, caput in terram
declinavit, statimque retorta vis ventorum, rates cum his, qui ducebant, gaudentibus,
integras ad terram ejecit, et juxta ipsum monasterium in loco opportuno deposuit.
Videntes autem rustici erubuerunt de sua infidelitate, fidem vero venerabilis Cuthberti
et tunc laude digna prædicabant, et deinceps prædicare nullatenus cessabant; adeo ut
frater quidam nostri monasterii probatissimus, cujus ipse hæc relatione didici, sese
hæc ab uno ipsorum rusticæ simplicitatis viro, et simulandi prorsus ignaro, coram
multis sæpe assistentibus audisse narraverit.


100



CAP. IV.—
Quomodo Cum Pastoribus Positus Animam Sancti Aidani
Episcopi Ad Cœlum Ferri Ab Angelis Aspexerit.
AT ubi gubernatrix vitæ fidelium gratia Christi voluit famulum suum arctioris
propositi subire virtutem, altioris præmii gloriam promereri, contigit eum remotis in
montibus commissorum sibi pecorum agere custodiam. Qui dum nocte quadam,
dormientibus sociis, ipse juxta morem pervigil in oratione duraret, vidit subito fusum
de cœlo lumen medias longæ noctis interrupisse tenebras. In quo cœlestium choros
agminum terram petisse, nec mora, sumta secum anima claritatis eximiæ cœlestem
rediisse ad patriam. Compunctus est multum hoc visu Deo dilectus adolescens, ad
subeundam gratiam exercitii spiritualis, ac promerendæ inter magnificos viros vitæ
felicitatisque perennis, confestimque Deo laudes, gratiarumque referens actiones, sed
et socios ad laudandum Dominum fraterna exhortatione provocans. ‘Heu miseri,’
inquit, ‘qui somno et inertiæ dediti, non meremur semper vigilantium ministrorum
Christi cernere lucem. En, ipse cum modico noctis tempore pervigil orarem, tanta Dei
magnalia conspexi. Aperta est janua cœli, et inductus illuc angelico comitatu spiritus
cujusdam sancti, qui nunc nobis in infirma caligine versantibus, supernæ mansionis
gloriam ac Regem illius Christum perpetuo beatus intuetur. Et quidem hunc vel
episcopum quemlibet sanctum, vel eximium de fidelium numero virum fuisse
existimo, quem tantæ splendore lucis, tot ducentium choris angelorum, cœlis allatum
vidi.’ Hæc dicens vir Domini Cuthbertus non parum corda pastorum ad reverentiam
Divinæ laudationis accendit. Agnovitque, mane facto, antistitem Lindisfarnensis
ecclesiæ Aidanum, magnæ utique virtutis virum, per id temporis, quo viderat raptum
de corpore, cœlestia regna petiisse, ac statim commendans suis pecora, quæ pascebat,
dominis, monasterium petere decrevit.

CAP. V.—
QUOMODO ITER FACIENS CIBOS, DOMINO
PROCURANTE, PERCEPIT.
CUMQUE novum vitæ continentioris ingressum sedulo jam corde meditaretur, affuit
gratia superna, quæ animum ejus arctius suo in proposito firmaret ac manifestis
edoceret indiciis, quia quærentibus regnum Dei et justitiam ejus, et ea quæ ad victum
corporis pertinent beneficio Divinæ promissionis adjiciuntur. Quadam namque die
dum iter solus ageret, divertit hora tertia in villam, quam eminus positam forte reperit.
Intravitque domum cujusdam religiosæ matrisfamilias paululum ibidem quiescere
desiderans, et jumento potius, cui sedebat, quam sibi alimentum poscere curans; erat
enim tempus incipientis brumæ. Suscepit ergo eum mulier benigne, rogavitque
sollicite ut prandium parare atque illum reficere liceret. Negavit vir Domini, ‘Non
possum,’ inquiens, ‘adhuc manducare, quia dies jejunii est;’ erat namque sexta
Sabbati, qua plerique fidelium ob reverentiam Dominicæ passionis usque ad nonam
horam solent protelare jejunium. Perstitit in rogando mulier, hospitalitatis studio
devota. ‘Ecce,’ inquit, ‘in itinere, quo vadis, nullum viculum, nulla hominum

101



habitacula reperies; et quidem longum restát iter, neque ante solis occubitum valet
consummari. Unde precor antequam egrediaris accipias cibos, ne tota die jejunium
sustinere, vel etiam procrastinare cogaris.’ At ille, quamvis multum rogante femina,
rogantis instantiam religionis amore devincens, jejunus diem duxit ad vesperam.
Cumque, instante jam vespera, cerneret se iter, quod proposuerat, eodem die non
posse finire, neque ulla in proximo hominum hospitia, ubi manere posset, adesse,
ecce, subito iter faciens vidit juxta pastorum tuguria, quæ æstate infirmiter posita,
tunc jam deserta patebant. Huc propter manendum ingrediens, equum in quo venerat
alligavit ad parietem, collectumque fœni fasciculum, quem tecto ventus abstulerat,
edendum illi apposuit. Ipse orando horam ducere cœpit, at subito inter psalmodiam
vidit equum elato sursum capite tecta casæ carpentem ore, jusumque trahentem, atque
inter cadentia fœna tecti involutum pariter decidere linteum; volensque dignoscere
certius quid esset, finita oratione, accessit et invenit involutum linteo dimidium panis
calidi et carnem, quæ ad unam sibi refectionem sufficere possent. Laudemque
decantans beneficiis cœlestibus, ‘Deo,’ inquit, ‘gratias ago, qui et mihi pro amore ejus
jejunanti, et meo comiti cœnam prævidere dignatus est.’ Divisit ergo fragmen panis,
quod invenit, partemque ejus dimidiam equo dedit, reliquam suo esui reservavit, atque
ex illo jam die promptior factus est ad jejunandum, quia nimirum intellexit ejus dono
sibi refectionem procuratam in solitudine, qui quondam Heliam solitarium, quia
nullus hominum aderat qui ministraret, ejusdemmodi cibo per volucres non pauco
tempore pavit; cujus oculi super timentes eum, sperantes autem in misericordia ejus,
ut eripiat a morte animas eorum, et alat eos in fame. Hæc mihi religiosus nostri
monasterii, quod est ad ostium Wiri fluminis, presbyter nomine Ingwaldus, qui nunc
longæ gratia senectutis, magis corde mundo cœlestia quam terrena carnalibus
contemplatur aspectibus, ab ipso Cuthberto jam tunc episcopo se audiisse perhibuit.

CAP. VI.—
QUOD EI TESTIMONIUM VENIENTI AD MONASTERIUM
BOISILUS VIR SANCTUS IN SPIRITU PROPHETAVERIT.
INTEREA venerabilis Domini servus, relictis seculi rebus, monasterialem properat
subire disciplinam, utpote cœlesti visione ad appetenda perpetuæ gaudia beatitudinis
incitatus, ad tolerandam pro Domino esuriem sitimque temporalem epulis invitatus
cœlestibus. Et quidem Lindisfarnensem ecclesiam multos habere sanctos viros,
quorum doctrina et exemplis instrui posset, noverat, sed fama præventus Boisili
sublimium virtutum monachi et sacerdotis, Mailros petere maluit. Casuque contigit, ut
cum illo proveniens equo desiluisset, ingressurusque ad adorandum ecclesiam, ipsum
pariter equum et hastam, quam tenuerat manu, ministro dedisset, necdum enim
habitum deposuerat secularem, Boisilus ipse præ foribus monasterii consistens, prior
illum videret. Prævidens in spiritu quantus conversatione esset futurus, quem
cernebat, hoc unum dixit astantibus, ‘Ecce servus Dei!’ imitatus illum, qui venientem
ad se Nathanael intuitus, ‘Ecce,’ inquit, ‘vir Israelita, in quo dolus non est!’ Sicut
religiosus ac veteranus Dei famulus et presbyter Sigfridus solet attestari, qui eidem
Boisilo hæc dicenti inter alios adstabat, tunc in ipso monasterio adolescens primis
adhuc monachicæ vitæ rudimentis institutus, nunc in nostro, id est Girvensi,

102



monasterio perfectum in Christo agens virum, et inter ægra spiritus extremi suspiria
lætum vitæ alterius sitiens introitum. Nec plura loquens Boisilus pervenientem mox
ad se Cuthbertum benigne suscepit, causamque sui itineris exponentem, quia,
videlicet, monasterium seculo prætulerit, benignus secum retinuit. Erat enim
præpositus ejusdem monasterii.
Et post dies paucos, adveniente viro beatæ recordationis Eata, tunc presbytero et
abbate monasterii ipsius, postea Lindisfarnensis ecclesiæ, simul et ejusdem loci
antistite, indicavit ei de Cuthberto, et quia boni propositi animum gereret exposuit,
obtinuitque apud eum ut, accepta tonsura, fratrum consortio jungeretur. Qui ingressus
monasterium confestim æqualem ceteris fratribus vitæ regularis observantiam tenere,
vel etiam arctioris disciplinæ studiis supergredi curabat, legendi videlicet, operandi,
vigilandi, atque operandi solertior. Sed et juxta exemplum Samsonis fortissimi
quondam Nazarei, ab omni quod inebriare potest sedulus abstinebat; non autem
tantam escarum valebat subire continentiam, ne necessariis minus idoneus efficeretur
operibus. Erat enim robustus corpore et integer viribus, et ad quæcunque volebat aptus
exercitia laboris.

CAP. VII.—
QUOMODO ANGELUM HOSPITIO SUSCIPIENS, DUM
PANEM QUÆRIT MINISTRARE TERRENUM, CŒLESTI
AB EODEM REMUNERARI MERUERIT.
Cumque post aliquot annos regi Alfrido placeret pro redemptione animæ suæ locum
quendam regni sui, qui vocatur Inrhipum, ad construendum ibidem monasterium,
Eatæ abbati donare, tollens idem abbas quosdam e fratribus secum, in quibus et
Cuthbertum, condidit ibi quod petebatur monasterium, atque eisdem quibus antea
Mailros institutis disciplinæ regularis imbuit. Ubi famulus Domini Cuthbertus
suscipiendorum officio præpositus hospitum, probandæ suæ gratia devotionis
angelum Domini suo suscepisse fertur hospitio. Exiens etenim primo mane de
interioribus monasterii ædibus ad hospitum cellulam, invenit inibi quendam sedentem
juvenem, quem hominem æstimans solito mox humanitatis more suscepit. Nam
lavandis manibus aquam dedit, pedes ipse abluit, linteo extersit, fovendos humiliter
manibus suo in sinu composuit, atque ut horam diei tertiam etiam cibo reficiendus
exspectaret, rogavit, ne, si jejunus iret, fame pariter et frigore lassaretur hiberno.
Putabat namque hominem nocturno itinere simul et flatibus defessum niveis, illo
requiescendi gratia diluculo divertisse. Negavit ille, et se cito iturum, quia longius
esset mansio ad quam properaret, respondit. At Cuthbertus diu multum rogans,
tandem adjuratione addita Divini nominis, ad manendum coegit; statimque ut, expletis
horæ tertiæ precibus, vescendi tempus aderat, apposuit mensam, sumendas obtulit
escas, et ‘Obsecro te,’ inquit, ‘frater, reficias, dum rediens panem calidum adfero,
spero enim quia jam cocti sunt modo.’ At ubi rediit, non invenit hospitem, quem
edentem reliquerat, explorat vestigia quo iret, sed nulla uspiam cernit, recens autem
nix terram texerat, quæ facillime viantis iter proderet, et quo declinaret, monstraret.
Stupefactus ergo vir Domini, et secum quærens de facto reposuit mensam in conclavi.
Quod ingressus continuo obviam habuit miri odoris fragrantiam. Circumspiciens

103



autem unde esset orta tanta odoris suavitas, vidit juxta positos tres panes calidos,
insoliti candoris et gratiæ. Pavensque talia secum loquitur, ‘Cerno quod angelus Dei
erat quem suscepi, pascere, non pasci veniens. En, panes attulit quales terra gignere
nequit; nam et lilia candore, et rosas odore, et mella præcellunt sapore. Unde constat
quia non de nostra tellure orti, sed de paradiso voluptatis allati sunt. Nec mirum quod
epulas in terris sumere respuerit humanas, qui æterno vitæ pane fruitur in cœlis.’
Itaque vir Domini de ostensa miraculi virtute compunctus, majorem ex eo virtutum
operibus curam impendebat; crescentibus autem virtutibus crevit et gratia cœlestis.
Denique sæpius ex eo tempore angelos videre et alloqui, sed et esuriens cibis
specialibus sibi a Domino præparatis meruit refici. Nam quia affabilis et jocundus
moribus erat, plerumque dum ad exemplum vivendi præsentibus patrum
præcedentium gesta referret, etiam quid sibi doni spiritualis superna pietas contulerit
humiliter interserere solebat; et aliquando quidem palam, aliquando autem velate,
quasi sub persona alterius, id facere curabat. Quod tamen qui audiere, quia de seipso
dixerit intelligebant, juxta exemplum magistri gentium, qui modo aperte suas virtutes
replicat, modo sub prætextu alterius personæ loquitur, [2 Cor. xii. 2,] Scio hominem in
Christo, ante annos quatuordecim, raptum usque ad tertium cœlum.

CAP. VIII.—
QUOD SALVATO A LANGUORE CUTHBERTO BOISILUS
MORITURUS QUÆ ESSENT VENTURA PRÆDIXERIT.
Interea, quia fragilis est et more freti volubilis omnis seculi status, instante subito
turbine, præfatus abbas Eata cum Cuthberto et ceteris, quos secum adduxerat,
fratribus domum repulsus est, et locus monasterii, quod condiderat, aliis ad
incolendum monachis datur. Nec memoratus athleta Christi mutatione locorum
mutavit mentem ab arrepto semel proposito militiæ cœlestis; verum diligentissime,
juxta quod et ante facere consueverat, beati Boisili dictis pariter auscultabat et actis.
Quo tempore, sicut Herefridus familiaris ejus presbyter, et abbas quondam monasterii
Lindisfarnensis ipsum referre solitum testatur, morbo pestilentiæ, quo tunc plurimi per
Britanniam longe lateque deficiebant, correptus est. At fratres monasterii illius totam
pro ejus vita et salute orantes noctem duxere pervigilem; omnes enim quasi hominis
sancti necessariam sibi ejus adhuc in carne præsentiam rebantur. Quod dum ipsi mane
quidam de illis indicaret, nam nesciente eo fecerant, respondens statim, ‘Et quid
jaceo?’ inquit, ‘neque enim putandum est, quia tot taliumque virorum preces Deus
despexerit. Date baculum et caligas;’—confestimque exsurgens cœpit tentare
incessum, baculo nitens, et crescente per dies virtute, sanitatem quidem recepit: sed
quia tumor, qui in femore ejus parebat, paullatim a superficie detumescens corporis ad
viscerum interiora prolapsus est, toto pæne vitæ suæ tempore aliquantulum
interaneorum non cessabat sentire dolorem, videlicet ut juxta Apostolorum, [2 Cor.
xii. 9.] ‘Virtus in infirmitate perficeretur.’
Quem cum famulus Domini Boisilus a valetudine sanatum cerneret, ait, ‘Vides, frater,
quia liberatus es a molestia, qua laborabas, et dico tibi quod ea jam ultra tangendus
non es, neque hoc moriturus in tempore; simulque moneo, ut quia me mors vicina
præstolatur, discere a me aliquid quamdiu docere valeam non omittas. Non enim

104



plusquam septem dies sunt, quibus mihi ad docendum sanitas corporis, et linguæ
suppetat virtus.’ Respondit Cuthbertus, nihil hæsitans de veritate dictorum ejus, ‘Et
quid, rogo, optimum mihi est legere, quod tamen una valeam consummare
septimana?’ At ille, ‘Joannem,’ inquit, ‘Evangelistam. Est autem mihi codex habens
quaterniones septem, quas singulis diebus singulas possumus, Domino adjuvante,
legendo, et quantum opus est inter nos, conferendo percurrere.’ Factum est ut dixerat.
Quam ideo lectionem tam citissime complere valebant, quia solam in ea fidei, quæ per
dilectionem operatur, simplicitatem, non autem quæstionum profunda tractabant.
Completa ergo post septem dies lectione, memorato arreptus morbo vir Domini
Boisilus diem pervenit ad ultimum, et hoc magna exsultatione transcenso, gaudia
perpetuæ lucis intravit. Ferunt illum his septem diebus omnia Cuthberto, quæ ei futura
restabant, exposuisse; propheticus namque, ut dixi, et miræ sanctitatis erat homo.
Denique præfatæ acerbitatem pestilentiæ triennio priusquam veniret Eatæ abbati suo
prædixit fuisse futuram, nec se illa tollendum celavit; ipsum vero abbatem suum non
ea moriturum, sed illo potius morbo, quem dysenteriam medici appellant, veridico, ut
rerum exitus docuit, sermone præmonuit. Sed et Cuthberto, inter alia, quia episcopus
esset ordinandus insinuavit. Unde idem Cuthbertus postmodum in secessu
anachoreseos positus, dicere quidem nulli volebat, quia episcopum eum prædixerit
futurum; sed tamen visitantibus se aliquoties fratribus, solebat multo cum dolore
protestari, ‘Quia etiam si fieri possit, ut in caute permodicam domunculam habens
deliteam, ubi circumferentes me undique fluctus oceani tumescentis a cunctorum
mortalium visu pariter et cognitione recludant; nec sic quidem liberum me ab insidiis
mundi fallentis æstimo, sed ibi quoque, quia qualibet ex causa philargyria me tentans
abripere possit, vereor.’
CAP. IX.—
QUAM SEDULUS ERGA MINISTERIUM VERBI
CUTHBERTUS EXSTITERIT.
Post obitum ergo dilecti Deo sacerdotis Boisili memoratum præpositi officium
Cuthbertus suscepit, et per aliquot annos spirituali, ut sanctum decebat, exercens
industria, non solum ipsi monasterio regularis vitæ monita, simul et exempla
præferebat, sed et vulgus circumpositum longe lateque a vita stultæ consuetudinis ad
cœlestium gaudiorum convertere curabat amorem. Nam et multi fidem, quam
habebant, iniquis profanabant operibus; et aliqui etiam tempore mortalitatis, neglecto
fidei, quo imbuti erant, sacramento, ad erratica idololatriæ medicamina concurrebant,
quasi missam a Deo conditore plagam per incantationes vel alligaturas, vel alia
quælibet dæmoniacæ artis arcana, cohibere valerent. Ad utrorumque ergo
corrigendum errorem crebro ipse de monasterio egressus, aliquoties equo sedens, sed
sæpius pedibus incedens, circumpositas veniebat ad villas, et viam veritatis
prædicabat errantibus, quod ipsum etiam Boisilus suo tempore facere consueverat.
Erat quippe moris eo tempore populis Anglorum, ut, veniente in villam clerico vel
presbytero, cuncti ad ejus imperium verbum audituri confluerent, libenter ea, quæ
dicerentur, audirent, libentiusque, quæ audire et intelligere poterant, operando
sequerentur. Porro Cuthberto tanta erat docendi peritia, tantus amor persuadendi quæ
cœperat, tale vultus angelici lumen, ut nullus præsentium latebras ei sui cordis celare

105



præsumeret, omnes palam, quæ gesserant, confitendo proferrent, quia nimirum hæc
eadem illum latere nullo modo putabant, et confessa dignis, ut imperabat, pœnitentiæ
fructibus abstergerent. Solebat autem ea maxime loca peragrare, illis prædicare in
viculis, qui in arduis asperisque montibus procul positi, aliis horrori erant ad
visendum, et paupertate pariter ac rusticitate sua doctorum prohibebant accessum.
Quos tamen ille pio libenter mancipatus labori tanta doctrinæ excolebat industria, ut
de monasterio egrediens, sæpe hebdomada integra, aliquando duabus vel tribus,
nonnunquam etiam mense pleno, domum non rediret, sed demoratus in montanis
plebem rusticam verbo prædicationis simul et exemplo virtutis ad cœlestia vocaret.

CAP. X.—
QUOMODO ANIMALIA MARIS, IN QUO PERNOX
ORAVERAT, ILLI REGRESSO PRÆBUERINT
OBSEQUIUM, ET FRATER, QUI HÆC VIDEBAT, PRÆ
TIMORE LANGUESCENS, EJUS SIT ORATIONE
RECREATUS.
Cum vero sanctus vir in eodem monasterio virtutibus signisque succresceret, famaque
operum ejus circumquaque crebresceret, erat sanctimonialis femina et mater
ancillarum Christi, nomine Ebbe, regens monasterium, quod situm est in loco, quem
Coludi urbem nuncupant, religione pariter et nobilitate cunctis honorabilis, namque
erat soror uterina regis Oswii. Hæc ad virum Dei mittens, rogavit, ut se suumque
monasterium gratia exhortationis invisere dignaretur. Nec negare potuit quod ab eo
caritas ex ancillæ Dei corde poposcit. Venit igitur ad locum, diesque aliquot ibi
permanens viam justitiæ, quam prædicabat, omnibus actu pariter et sermone pandebat.
Qui cum more sibi solito, quiescentibus noctu ceteris, ad orationem solus exiret, et
post longas intempestæ noctis vigilias tandem, instante hora communis synaxeos,
domum rediret; quadam nocte unus e fratribus ejusdem monasterii, cum egredientem
illum silentio cerneret, clanculo secutus ejus vestigia, quo ire, quidve agere vellet,
dignoscere quærebat. At ille egressus monasterio, sequente exploratore, descendit ad
mare, cujus ripæ monasterium idem superpositum erat; ingrediensque altitudinem
maris, donec ad collum usque ac brachia unda tumens adsurgeret, pervigiles undisonis
in laudibus tenebras noctis exegit. Appropinquante autem diluculo, ascendens in
terram, denuo cœpit in littore flexis genibus orare. Quod dum ageret, venere continuo
duo de profundo maris quadrupedia, quæ vulgo lutræ vocantur. Hæc ante illum strata
in arena, anhelitu suo pedes ejus fovere cœperunt, ac villo satagebant extergere;
completoque ministerio, percepta ab eo benedictione, patrias sunt relapsa sub undas.
Ipse domum reversus, canonicos cum fratribus hymnos hora competente complevit.
At frater, qui eum de speculis præstolabatur, perculsus pavore ingenti, vix præ
angustia premente domum nutante gressu pervenit; primoque mane accedens ad eum
sese in terram stravit, veniam de reatu stulti ausus cum lacrimis flagitavit, nil dubitans
illum nosse quid ipse noctu egerit, quidve pateretur. Cui ille, ‘Quid,’ inquit, ‘habes,
frater? Quid fecisti? Num nostrum iter nocturnum lustrando explorare tentasti? Sed ea
solum conditione tibi hoc indulgeo commissum, si promiseris te, quæ vidisti, nulli

106



ante meum obitum esse dicturum.’ In quo nimirum præcepto ejus secutus est
exemplum, qui discipulis in monte suæ gloriam majestatis ostendens, ait, [Matt. xvii.
9.] ‘Nemini dixeritis visionem, donec Filius hominis a mortuis resurgat.’
Promittentem ergo quæ jusserat fratrem benedixit, pariterque culpam et molestiam,
quam temerarius incurrebat, abstersit; qui virtutem, quam viderat, ipso vivente,
silentio tegens, post obitum ejus plurimis indicare curavit.

CAP. XI.—
QUOMODO NAUTIS TEMPESTATE PRÆCLUSIS
SERENUM MARE AD CERTUM DIEM PRÆDIXERIT, ET
ORANDO CIBOS IMPETRAVERIT.
CŒPIT inter ista vir Dei etiam prophetiæ spiritu pollere, ventura prædicere,
præsentibus absentia nunciare. Quodam etenim tempore pergens de suo monasterio
pro necessitatis causa accidentis, ad terram Pictorum, quæ Niduari vocatur, navigando
pervenit, comitantibus eum duobus e fratribus, quorum unus postea presbyterii
functus officio virtutem miraculi, quam ibidem vir Domini monstravit, multorum
notitiæ patefecit. Venerunt autem illo post natalis Dominici diem, sperantes se, quia
undarum simul et aurarum arridebat temperies, citius esse redituros; ideoque nec
cibaria secum tulere, tanquam ocius reversuri. Sed longe aliter, quam putabant, evenit.
Nam mox ut terram tetigere, tempestas fera suborta est, quæ iter eis omne remeandi
præcluderet. Cumque per dies aliquot ibidem inter famis et frigoris pericula taberent,
quo tamen tempore vir Dei non marcida luxu otia gerere, nec somnis vacare volebat
inertibus, sed pernox in oratione perstare satagebat; aderat sacratissima Dominicæ
Apparitionis dies. Tum ille socios blando, ut jocundus atque affabilis erat, sermone
alloquitur. ‘Quid, rogo, tanta ignavia torpemus, et non quacunque parte iter salutis
inquirimus? En tellus nivibus, nebulis cœlum horrescit, aer flatibus adversis furit,
fluctibus æquor: ipsi inopia deficimus, nec adest homo qui reficiat. Pulsemus ergo
Dominum precibus, qui suo quondam populo Maris Rubri viam aperuit, eumque in
deserto mirabiliter pavit, orantes ut nostri quoque misereatur in periculis. Credo, si
non nostra fides titubat, non vult nos hodierna die jejunos permanere, quam ipse per
tot ac tanta suæ miracula majestatis illustrare curavit; precorque eamus alicubi
quærentes quid nobis epularum in gaudium suæ festivitatis præstare dignetur.’ Hæc
dicens, eduxit eos sub ripam, quo ipse noctu pervigil orare consueverat, ubi
advenientes invenerunt tria frusta delphininæ carnis, quasi humano ministerio secta et
præparata ad cocturam; flexisque genibus gratias egerunt Deo. Dixit autem
Cuthbertus, ‘Videtis, dilectissimi, quæ sit gratia Dei confidenti et speranti in Domino.
Ecce et cibaria famulis suis præparavit, et ternario quoque numero quot diebus hic
residendum sit nobis ostendit. Sumite ergo munera, quæ misit nobis Christus, et
abeuntes reficiamus nos, maneamusque intrepidi; certissima enim nobis post triduum
serenitas cœli et maris adveniet.’ Factum est, ut dixerat; manente triduo tempestate
pervalida, quarto demum die tranquillitas promissa secuta est, quæ illos secundis
flatibus in patriam referret.


107



CAP. XII.—
QUOMODO ITER FACIENS AB AQUILA MINISTRA ET
VIATICUM PERCEPTURUM SE ESSE PRÆDIXERIT, ET
PERCEPERIT.
Quadam quoque die cum prædicaturus, juxta consuetudinem suam, populis, de
monasterio exiret, uno comite puero, jamque diu gradiendo fatigatis non parum adhuc
restaret itineris, quousque ad vicum, quo tendebant, pervenirent, ait ad puerum,
tentans eum, ‘Dic age, sodalis, ubi hodie refici disponas, an habeas aliquem in via ad
quem divertere valeas hospitem?’ At ille respondens, ‘Et hæc ipse,’ inquit, ‘mecum
tacito in corde tractavi; quia nec viaticum ituri tulimus nobiscum, neque aliquem in
itinere notum habemus, qui nos suo recipere velit hospitio, et non parum adhuc
itineris superest, quod jejuni sine molestia complere nequimus.’ Cui vir Dei, ‘Disce,’
inquit, ‘filiole, fidem semper et spem habere in Domino, quia nunquam fame perit,
qui Deo fideliter servit.’ Et aspectans sursum, vidensque aquilam in alto volantem,
‘Cernis,’ inquit, ‘aquilam illam porro volantem? Etiam per hujus ministerium
possibile est Domino nos hodie reficere.’ Talia confabulantes agebant iter juxta
fluvium quendam, et ecce, subito vident aquilam in ripa residentem, dixitque vir Dei,
‘Vides ubi nostra, quam prædixi, ministra residet? Curre rogo, et quid nobis epularum,
Domino mittente, attulerit, inspice et citius adfer.’ Qui accurrens attulit piscem non
modicum, quem illa nuper de fluvio prendiderat. At vir Dei, ‘Quid,’ inquit, ‘fecisti,
fili? Quare ministræ suam partem non dedisti? Seca citius medium, et illi partem,
quam nobis ministrando meretur, remitte.’ Fecit ut jusserat, tulitque secum partem
reliquam. Ubi tempus reficiendi aderat, diverterunt ad proximum vicum, et dato ad
assandum pisciculo, se pariter et eos, ad quos intrabant, gratissimo reficiebant
convivio, prædicante Cuthberto verbum Dei, atque ejus beneficia collaudante; et quia
beatus vir cujus est nomen Domini spes ejus, et non respexit in vanitates et in insanias
falsas. Ac sic resumto itinere ad docendum eos, quos proposuere, profecti sunt.

CAP. XIII.—
QUOMODO PRÆDICANS POPULIS PHANTASTICUM
SUBITO IGNEM DIABOLI ET PRÆVIDERIT VENTURUM,
ET VENIENTEM EXSTINXERIT.
EODEM tempore dum congregatis in quadam villula perplurimis verbum vitæ
prædicaret, prævidit subito in spiritu antiquum hostem ad retardandum opus salutis
adesse, moxque ejus insidias, quas futuras intellexit, docendo præoccupare curavit.
Namque inter ea, quæ disputaverat, repente hujusmodi monita inseruit, ‘Oportet,
carissimi, ut quoties vobis mysteria regni cœlestis prædicantur, intento hæc corde et
sensu semper vigilantissimo audiatis, ne forte diabolus, qui mille nocendi habet artes,
supervacuis vos curis ab æternæ salutis auditione præpediat.’ Et hæc dicens, denuo
sermonis, quem intermiserat, ordinem repetiit, statimque hostis ille nequissimus
phantasticum deferens ignem, domum juxta positam incendit, ita ut viderentur faces

108



ignium totam volare per villulam, ac, juvante vento, fragor aera concutere. Tum
exsiliens quasi ad exstinguendum ignem turba pene tota, quam docebat, nam paucos
ipse manu missa retinuit, certatim aquas jactabat, nec tamen unda vera falsas potuit
restinguere flammas, donec, orante viro Dei Cuthberto, fugatus auctor fallaciarum,
ficta secum incendia vacuas reportaret in auras. Quod videns turba multum salubriter
erubuit, rursusque ad virum Dei ingressa, flexis genibus instabilis animi veniam
precabatur, confitens se intellexisse quia diabolus ab impedienda salute humana ne ad
horam quidem vacaret. At ipse confirmans inconstantiam fragilium, rursus, quæ
cœperat, vitæ monita exsequitur.

CAP. XIV.—
QUOMODO FLAMMAS DOMUS CUJUSDAM VERO IGNE
ARDENTIS ORATIONE RESTINXERIT.
Nec tantum ignem phantasticum, sed etiam verum, quem multi frigidis fontium undis
minime valebant exstinguere, ipse solus ferventibus lacrimarum rivulis compressit.
Siquidem dum, more apostolorum, gratia salutiferæ instructionis universa pertransiret,
devenit die quadam in domum cujusdam devotæ Deo feminæ, quam crebrius invisere
curabat, quia et bonis actibus intentam noverat, et ipsa eum primis pueritiæ nutriebat
ab annis, unde et mater ab eo cognominari solebat. Habebat autem domum in
occidentali parte viculi, quam cum vir Domini Cuthbertus verbum seminaturus
intraret, repente in orientali plaga ejusdem vici per culpam incuriæ domus incensa
vehementissime cœpit ardere. Nam et ventus ab eodem climate non modicus
assurgens, abripiebat ignitos fenei tecti fasciculos, et totam jactabat late per villam.
Jactantes aquam qui aderant fortior flamma repulit, longiusque fugavit. Tum præfata
Dei famula cucurrit concita ad domum, in qua virum Dei receperat, obsecrans ut
orando succurreret, priusquam domus ipsius et tota simul villa periret. At ille, ‘Ne
timeas,’ inquit, ‘mater, animæquior esto; non enim tibi tuisve hæc quamlibet vorax
flamma nocebit.’ Statimque egressus ante ostium prosternitur in terram; quo adhuc
orante, mutatur flatus ventorum, spiransque ab occasu totum tanti incendii periculum
ab invasione villulæ, quam vir Domini intraverat, rejecit.
Sicque in duobus miraculis duorum patrum est virtutes imitatus: in phantasticis
quidem prævisis et evacuatis incendiis, virtutem reverendissimi et sanctissimi patris
Benedicti, qui simulatum ab antiquo hoste quasi coquinæ ardentis incendium ab oculis
discipulorum orando pepulit; in veris vero æque victis ac retortis ignium globis,
virtutem viri venerabilis Marcellini Anconitani antistitis, qui ardente eadem civitate,
ipse contra ignem positus orando flammas compescuit, quas tanta civium manus
aquam projiciendo nequiverat. Nec mirandum perfectos et fideliter Deo servientes
viros tantam contra vim flammarum accipere potentiam, qui quotidiana virtutum
industria et incentiva suæ carnis edomare, et omnia tela nequissimi ignea norunt
exstinguere; quibus aptissime congruit illud propheticum, ‘Cum transieris in igne non
combureris, et flamma non ardebit in te.’ At ego et mei similes propriæ fragilitatis et
inertiæ conscii, certi quidem sumus quia contra ignem materialem nil tale audemus;
incerti autem an ignem illum inexstinguibilem futuræ castigationis immunes evadere
queamus. Sed potens est et larga pietas Salvatoris nostri, quæ indignis nobis et nunc

109



ad exstinguenda vitiorum incendia, et ad evadendas in futuro pœnarum flammas,
gratiam suæ protectionis impendat.

CAP. XV.—
QUALITER DÆMONIUM AB UXORE PRÆFECTI,
NECDUM ADVENIENS, EJECERIT.
Verum quia paulo superius quantum idem venerabilis Cuthbertus adversus
simulatitias diaboli fraudes valuerit, exposuimus, nunc etiam quid adversus verum
apertumque ejus furorem valeat, explicemus. Erat præfectus Egfridi regis Hildemerus
nomine, vir religiosis cum omni domo sua deditus operibus, ideoque a beato
Cuthberto specialiter dilectus, et cum itineris propinquitas congrueret, crebro ab eo
visitatus. Cujus uxor cum eleemosynis et ceteris virtutum fructibus esset intenta,
subito correpta a dæmone acerrime cœpit vexari, ita ut stridendo dentibus, voces
miserabiles emittendo, brachia vel cetera sui corporis membra in diversa raptando,
non minimum cunctis intuentibus vel audientibus incuteret horrorem. Cumque jaceret
explosa et jam jamque videretur esse moritura, ascendit vir ejus equum, et concitus
venit ad hominem Dei, precatusque est eum dicens, ‘Obsecro quia uxor mea male
habet, et videtur jam proxima morti, ut mittas presbyterum, qui illam priusquam
moriatur visitet, eique corporis et sanguinis Dominici sacramenta ministret; sed et
corpus ipsius hic in locis sanctis sepeliri permittas.’ Erubescebat enim eam confiteri
insanam, quam vir Domini sobriam semper videre consueverat. Qui cum parumper ab
eo diverteret, visurus quem mitteret presbyterum cum illo, cognovit repente in spiritu
quia non communi infirmitate, sed dæmonis infestatione premeretur conjux, pro qua
supplicabat. Reversusque ad eum, ‘Non,’ inquit, ‘alium mittere, sed ipse ad
visitandam eam tecum pergere debeo.’
Cumque agerent iter, cœpit flere homo et dolorem cordis profluentibus in maxillam
lacrimis prodere; timebat enim, ne cum eam dæmoniosam inveniret, arbitrari
inciperet, quia non integra Domino sed ficta fide serviisset. Quem vir Domini blande
consolatus, ‘Noli,’ inquit, ‘plorare, quasi inventurus sim conjugem tuam qualem non
velim. Scio enim ipse, quamvis te dicere pudeat, quia a dæmonio vexatur; scio etiam
quia priusquam illo pervenerimus, fugato dæmonio, liberabitur, ac nobis
advenientibus cum gaudio occurrens, has ipsa habenas sanissima mente excipiet,
nosque intrare citius obsecrans, ministerium, quod consueverat, nobis sedulo
impendet; neque enim tali tormento soli subjiciuntur mali, sed occulto Dei judicio
aliquoties etiam innocentes in hoc seculo, non tantum corpore sed et mente
captivantur a diabolo.’ Dumque hæc et hujusmodi verba in consolationem atque
eruditionem illius perorante Cuthberto, appropinquarent domui, fugit repente spiritus
nequam, adventum Spiritus Sancti, quo plenus erat vir Dei, ferre non valens. Cujus
soluta vinculis mulier, quasi gravi expergefacta de somno, surrexit continuo, ac viro
Dei gratulabunda occurrens, jumentum, quo sedebat, per frenum tenuit; moxque ad
integrum recepto vigore mentis et corporis, eum cito descendere, atque ad
benedicendam domum suam precabatur ingredi, devotumque illi ministerium præbens
testabatur palam quomodo ad primum freni tactum, omni se molestia priscæ
vexationis absolutam sensisset.


110



CAP. XVI.—
QUALITER IN LINDISFARNENSI MONASTERIO VIXERIT
VEL DOCUERIT.
CUM ergo venerabilis Domini famulus multos in Mailrosensi monasterio degens
annos multis virtutum spiritualium claresceret signis, transtulit eum reverendissimus
abbas ipsius Eata in monasterium, quod in Lindisfarnensium insula situm est, ut ibi
quoque regulam monachicæ perfectionis, et præpositi auctoritate doceret, et exemplo
virtutis ostenderet; nam et ipsum locum tunc idem reverendissimus pater abbatis jure
regebat. Neque aliquis miretur, quod in eadem insula Lindisfarnea cum permodica sit,
ut supra episcopi, et nunc abbatis ac monachorum esse locum dixerimus; revera enim
ita est. Namque una eademque servorum Dei habitatio utrosque simul tenet, imo
omnes monachos tenet. Aidanus quippe, qui primus ejusdem loci episcopus fuit,
monachus erat, et monachicam cum suis omnibus vitam semper agere solebat. Unde
ab illo omnes loci ipsius antistites usque hodie sic episcopale exercent officium, ut
regente monasterium abbate, quem ipsi cum consilio fratrum elegerint, omnes
presbyteri, diaconi, cantores, lectores, ceterique gradus ecclesiastici, monachicam per
omnia cum ipso episcopo regulam servent. Quam vivendi normam multum se diligere
probavit beatus papa Gregorius, cum sciscitante per litterulas Augustino, quem
primum genti Anglorum episcopum miserat, qualiter episcopi cum suis clericis
conversari debeant, respondit inter alia, ‘Sed quia tua fraternitas, monasterii regulis
erudita, seorsum fieri non debet a clericis suis; in ecclesia Anglorum, quæ, auctore
Deo, nuper adhuc ad fidem perducta est, hanc debes conversationem instituere, quæ
initio nascentis ecclesiæ fuit patribus nostris, in quibus nullus eorum ex his, quæ
possidebant, aliquid suum esse dicebat, sed erant illis omnia communia.’ Igitur ad
Lindisfarnensem ecclesiam, sive monasterium, vir Domini adveniens, mox instituta
monachica fratribus vivendo pariter et docendo tradebat; sed et circumquaque
morantem vulgi multitudinem, more suo, crebra visitatione ad cœlestia quærenda et
promerenda succendebat. Nec non etiam signis clarior effectus, plurimos variis
languoribus et tormentis comprehensos orationum instantia priscæ sanitati restituit;
nonnullos ab immundorum spirituum vexatione, non solum præsens tangendo,
orando, imperando, exorcizando, sed et absens vel tantum orando, vel certe eorum
sanationem prædicendo, curavit; in quibus erat et illa præfecti uxor, de qua supra
retulimus.
Erant autem quidam in monasterio fratres, qui priscæ suæ consuetudini, quam regulari
mallent obtemperare custodiæ. Quos tamen ille modesta patientiæ suæ virtute
superabat, et quotidiano exercitio paulatim ad melioris propositi statum convertebat.
Denique sæpius in cœtu fratrum de regula disputans, cum acerrimis contradicentium
fatigaretur injuriis, exsurgebat repente et placido vultu atque animo egrediens
dimittebat conventum, ac sequenti nihilominus die, quasi nil objectionis pridie
sustinuisset, eadem quæ prius monita eisdem dabat auditoribus, donec illos paulatim,
ut diximus, ad ea, quæ vellet, converteret. Erat namque vir patientiæ virtute
præcipuus, atque ad perferenda fortiter omnia, quæ vel animo vel corpori adversa
ingerebantur, invictissimus, nec minus inter tristia quæ contigissent faciem

111



prætendens hilarem, ita ut palam daretur intelligi, quia interna Spiritus Sancti
consolatione pressuras contemneret extrinsecus.
Sed et vigiliarum atque orationis adeo studiosus exsistebat, ut aliquoties tres sive
quatuor noctes continuas pervigil transegisse credatur; cum per tantum temporis
neque ad lectum proprium veniret, neque extra dormitorium fratrum locum aliquem,
in quo pausare posset, haberet. Sive enim locis secretioribus solus orationi vacabat,
sive inter psallendum operabatur aliquid manibus, torporemque dormitandi laborando
propellebat, seu certe circuibat insulam, quomodo se singula quæque haberent pius
explorator inquirens, pariter et longitudinem sibi psalmodiæ ac vigiliarum incedendo
allevians. Denique arguere solebat pusillanimitatem fratrum, qui graviter ferrent, si
qui se nocturnæ vel meridianæ quietis tempore, importuna forte inquietudine
suscitarent, ‘Nemo,’ inquiens, ‘mihi molestiam facit me excitando de somno, sed
potius lætificat me qui exsuscitat; facit enim me, discusso torpore somni, utilitatis
aliquid agere vel cogitare.’ Tantum autem compunctioni erat deditus, tantum
cœlestibus ardebat desideriis, ut missarum solemnia celebrans, nequaquam sine
profusione lacrimarum implere posset officium. Sed congruo satis ordine dum
passionis Dominicæ mysteria celebraret, imitaretur ipse quod ageret, seipsum
videlicet Deo in cordis contritione mactando; sed et adstantes populos sursum corda
habere, et gratias agere Domino Deo nostro, magis ipse cor quam vocem exaltando,
potius gemendo quam canendo admoneret. Erat zelo justitiæ fervidus ad arguendum
peccantes, erat spiritu mansuetudinis modestus ad ignoscendum pœnitentibus, ita ut
nonnunquam confitentibus sibi peccata sua his, qui deliquerant, prior ipse miserans
infirmos, lacrimas funderet, et quid peccatori agendum esset, ipse justus suo
præmonstraret exemplo. Vestimentis utebatur communibus, ita temperanter agens, ut
horum neque munditiis neque sordibus esset notabilis. Unde usque hodie in eodem
monasterio exemplo ejus observatur, ne quis varii aut pretiosi coloris habeat
indumentum, sed ea maxime vestium specie sint contenti, quam naturalis ovium lana
ministrat.
His et hujusmodi spiritualibus exercitiis vir venerabilis, et bonorum quorumque ad se
imitandum provocabat affectum, et improbos quoque ac rebelles vitæ regularis a
pertinacia sui revocabat erroris.

CAP. XVII.—
QUALEM SIBI IN INSULA FARNE, PULSIS DÆMONIBUS,
HABITATIONEM FECERIT.
Ac postquam in eodem monasterio multa annorum curricula explevit, tandem diu
concupita, quæsita, ac petita solitudinis secreta, comitante præfati abbatis sui simul et
fratrum gratia, multum lætabundus adiit. Gaudebat namque quia de longa perfectione
conversationis activæ, ad otium Divinæ speculationis jam mereretur ascendere;
lætabatur ad eorum se sortem pertingere, de quibus canitur in Psalmo, [lxxxiv. 7.]
‘Ambulabunt sancti de virtute in virtutem, videbitur Deus Deorum in Sion.’ Et
quidem in primis vitæ solitariæ rudimentis secessit ad locum quendam, qui in
exterioribus ejus cellæ partibus secretior apparet. At cum ibidem aliquandiu solitarius

112



cum hoste invisibili orando ac jejunando certaret, tandem majora præsumens,
longinquiorem ac remotiorem ab hominibus locum certaminis petiit. Farne dicitur
insula medio in mari posita,—quæ non sicut Lindisfarnensium incolarum regio, bis
quotidie accedente æstu oceani, quem rheuma vocant Græci, fit insula, bis renudatis
abeunte rheumate littoribus, contigua terræ redditur;—sed aliquot millibus passuum
ab hac semiinsula ad Eurum secreta, et hinc altissimo, et inde infinito clauditur
oceano. Nullus hanc facile ante famulum Domini Cuthbertum solus valebat inhabitare
colonus, propter videlicet demorantium ibi phantasias dæmonum; verum intrante eam
milite Christi armato galea salutis, scuto fidei, et gladio Spiritus, quod est Verbum
Dei, et omnia tela nequissimi ignea extincta, et ipse nequissimus cum omni satellitum
suorum turba porro fugatus est hostis.
Qui videlicet miles Christi, ut devicta tyrannorum acie monarchus terræ, quam
adierat, factus est, condidit civitatem suo aptam imperio, et domos in hac æque civitati
congruas erexit. Est autem ædificium situ pæne rotundum, a muro usque ad murum
mensura quatuor ferme, sive quinque, perticarum distentum; murus ipse deforis altior
longitudine stantis hominis: nam intrinsecus vivam cædendo rupem multo illum fecit
altiorem, quatenus ad cohibendam oculorum simul et cogitatuum lasciviam, ad
erigendam in superna desideria totam mentis intentionem, pius incola nil de sua
mansione præter cœlum posset intueri. Quem videlicet murum, non secto lapide, vel
latere et cæmento, sed impolitis prorsus lapidibus et cespite, quem de medio loci
fodiendo tulerat, composuit. E quibus quidam tantæ erant granditatis ut vix a quatuor
viris viderentur potuisse levari, quos tamen ipse, angelico adjutus auxilio, illuc
attulisse aliunde et muro imposuisse repertus est. Duas in mansione habebat domos,
oratorium scilicet, et aliud ad communes usus aptum habitaculum. Quorum parietes
quidem de naturali terra multum intus forisque circumfodiendo, sive cædendo,
confecit, culmina vero de lignis informibus et fæno superposuit. Porro ad portum
insulæ major erat domus, in qua visitantes eum fratres suscipi et quiescere possent,
nec longe ab ea fons eorundem usibus accommodus.

CAP. XVIII.—
QUOMODO PRECIBUS AQUAM DE ARIDA
PRODUXERIT, VEL QUALITER IPSE IN ANACHORESI
PROFECERIT.
At vero ipsa ejus mansio aquæ erat indiga, utpote in durissima et prope saxea rupe
condita. Accitis ergo vir Domini fratribus, necdum enim se ab advenientium
secluserat aspectibus, ‘Cernitis,’ inquit, ‘quia fontis inops sit mansio quam adii; sed
rogemus, obsecro, Illum, qui convertit solidam petram in stagnum aquæ et rupes in
fontes aquarum, ut non nobis, sed nomini suo dans gloriam, de hac quoque rupe
saxosa nobis venam fontis aperire dignetur. Fodiamus in medio tuguriunculi mei,
credo torrente voluptatis suæ potabit nos.’ Fecerunt ergo foveam, quam in crastinum
emanante ab internis unda repletam invenerunt. Unde dubium non erat, hanc
orationibus viri Dei de aridissima ac durissima prius terra elicitam fuisse aquam. Quæ
videlicet aqua mirum in modum primis contenta ripis, nec foras ebulliendo

113



pavimentum invadere, nec hauriendo novit deficere, ita moderante gratia largitoris, ut
nec necessitati accipientis superflueret, nec sustentandæ necessitati copia deesset.
Facta ergo, juvantibus se fratribus, mansione ac domibus præfatis, incipit habitare
solus vir Domini Cuthbertus. Et primo quidem venientibus ad se fratribus, de sua
cellula egredi, eisque ministrare solebat. Quorum dum pedes aqua calida devotus
lavaret, coactus est aliquoties ab eis etiam se discalceare, suosque pedes illis ad
abluendum præbere. Namque in tantum a cultu sui corporis animum sustulerat, atque
ad animæ solius cultum contulerat, ut semel calceatus tibracis, quas pellicias habere
solebat, sic menses perduraret integros. Aliquando etiam calceatus in Pascha, non nisi
post annum, redeunte Paschæ tempore, propter lavationem pedum, quæ in Cœna
Domini fieri solet, se discalceasse dicatur. Unde ob crebras preces incurvationesque
genuum, quas calceatus exercebat, callum oblongum nec exilem in confinio pedum et
tibiarum habuisse deprehensus est. Deinde, increscente studio perfectionis, includitur
in suo monasterio, atque ab hominum remotus aspectibus, solitariam in jejuniis,
orationibus, et vigiliis discit agere vitam, raro cum advenientibus de intus habens
colloquium, et hoc per fenestram; qua primitus aperta et videri a fratribus, et fratres,
quos alloquebatur, ipse videre gaudebat: exin, procedente tempore, et ipsam occlusit,
nec nisi vel dandæ benedictionis, vel alterius cujuslibet certæ necessitatis gratia
poscente reserabat.

CAP. XIX.—
QUALITER A MESSE, QUAM SUA MANU SEVERAT,
VERBO VOLUCRES ABEGERIT.
LT primo quidem permodicum ab eis panem, quo vesceretur, accipiebat, ac suo
bibebat e fonte; postmodum vero proprio manuum labore, juxta exempla patrum,
vivere magis aptum ducebat. Rogavit ergo adferri sibi instrumenta, quibus terram
exerceret, et triticum quod sereret; sed seminata verno tempore terra nullos usque ad
medium æstatis reddidit fructus. Unde visitantibus se juxta morem fratribus, aiebat vir
Dei, ‘Forsitan aut telluris hujusce natura, aut voluntas Dei non est, ut hoc in loco mihi
triticum nascatur; adferte, rogo, hordeum, si forte vel illud fructum facere possit.
Quod si nec illi Deus incrementum dare voluerit, satius est me ad cœnobium reverti,
quam alieno hic labore sustentari.’ Allatumque hordeum dum ultra omne tempus
serendi, ultra omnem spem fructificandi, terræ commendaret, mox abundanter
exortum fecit fructum copiosum. Qui dum maturescere cœpisset, venere volucres et
huic depascendo certatim insistebant. Ad quos piissimus Christi servus appropians,
sicut post ipse referebat,—solebat enim sæpe, quia læti vultus et affabilis erat, ad
confirmandam fidem audientium, aliqua etiam de eis, quæ ipse credendo obtinuerit, in
medium proferre;—‘Quid tangitis,’ inquit, ‘sata, quæ non seruistis? An forte vos plus
me his opus habetis? Si tamen a Deo licentiam accepistis, facite quod Ipse permisit;
sin autem, recedite, neque ulterius aliena lædatis.’ Dixerat, et ad primam jubentis
vocem, universa volucrum multitudo recessit, seque per omnia deinceps ab ejusdem
messis invasione continuit. Et hic quoque venerabilis Christi famulus in duobus
miraculis duorum patrum est facta secutus; in aqua, videlicet, elicita de rupe, factum
beati patris Benedicti, qui idem pæne et eodem modo legitur fecisse miraculum; sed

114



idcirco uberius, quia plures erant, qui aquæ inopia laborarent. Porro in arcessitis a
messe volatilibus reverendissimi et sanctissimi patris Antonii sequebatur exemplum,
qui a læsione hortuli, quem ipse plantaverat, uno onagros sermone compescuit.

CAP. XX.—
QUOMODO CORVI INJURIAM, QUAM VIRO DEI
INTULERANT, PRECIBUS ET MUNERE PURGARINT.
Libet etiam quoddam beati Cuthberti in exemplum præfati patris Benedicti factum
narrare miraculum, in quo avium obedientia et humilitate palam contumacia et
superbia condemnatur humana. Erant siquidem corvi multo ex tempore ejusdem
insulæ sedibus assueti; quos cum die quadam vir Dei nidificantes, hospitiolum
fratrum, de quo præfatus sum, rostro lacerare, ablatosque culmos, quibus tectum
fuerat, ad fabricam nidi ore ferre conspiceret, coercuit eos levi protensione dexteræ,
atque a læsura fratrum jam cessare præcepit. Spernentibusque imperium, ‘In nomine,’
inquit, ‘Jesu Christi, abite quantocius, neque in loco, quem læditis, ultra manere
præsumatis.’ Vix verba compleverat, et confestim tristes abiere. Peracto autem triduo,
unus e duobus rediit, et fodientem reperiens famulum Christi, sparsis lamentabiliter
pennis, et submisso ad pedes ejus capite, atque humiliata voce, quibus valebat indiciis
veniam precabatur admissi; quod intelligens venerabilis pater dedit facultatem
remeandi. At ille, impetrata redeundi licentia, mox sodalem adducturus abiit. Nec
mora, redeunt ambo, et secum digna munera ferunt, dimidiam videlicet axungiam
porcinam; quam vir Domini adventantibus postea fratribus sæpius ostendere atque ad
unguendas caligas præbere solebat; contestans eis quanta hominibus obedientiæ,
quanta sit cura humilitatis habenda, cum avis superbissima injuriam, quam homini
intulerat, precibus, lamentis et muneribus festinaret abluere. Denique ad dandum
hominibus exemplum correctionis, multos deinceps annos in ipsa insula manebant et
nidificabant, neque aliquid molestiæ cuiquam irrogare audebant. Nulli autem videatur
absurdum a volatilibus formam discere virtutis, cum Salomon dicat, [Prov. vi. 6.]
‘Vade ad formicam, O piger, et considera vias ejus, et disce sapientiam.’
CAP. XXI.—
QUALITER EJUS NECESSITATIBUS ETIAM MARE
SERVIERIT.
Non solum autem aeris, sed et maris animalia, imo et ipsum mare, sicut et aer et ignis,
juxta quod in superioribus exposuimus, viro venerabili præbuere obsequium. Qui
enim Auctori omnium creaturarum fideliter et integro corde famulatur, non est
mirandum si ejus imperiis ac votis omnis creatura deserviat. At nos plerumque idcirco
subjectæ nobis creaturæ dominium perdimus, quia Domino et Creatori omnium ipsi
servire negligimus. Et ipsum, inquam, mare promtum famulo Christi, ubi opus habuit,
impendebat officium. Disponebat namque parvulam sibi in suo monasterio, sed et
quotidianis necessitatibus aptam, condere casulam, cui a parte maris, qua alluvione
frequentium gurgitum excavata rupes altissimum nec brevem fecerat hiatum, basis

115



supponenda erat, et hæc juxta latitudinem hiatus duodecim pedum longa. Rogavit
ergo fratres, qui se visitaturi advenerant, ut cum redire vellent, lignum sibi
longitudinis duodecim pedum ad faciendam domunculæ basim deferrent; qui
promiserunt se libentissime facturos quod petiit. Sed ubi, accepta ab eo benedictione,
domum reversi sunt, fugit mentem petitio patris; reversique die debito ad eum, non
attulere quod rogabantur. Quibus ille benignissime receptis et oratione solita Deo
commendatis, ‘Ubi est,’ inquit, ‘lignum, quod vos adferre rogabam?’ Tum illi
reminiscentes petitionem ejus, suamque confitentes oblivionem, veniam de admisso
precabantur. At vir mitissimus blando illos sermone consolatus usque ad mane in
insula manere et requiescere præcepit, dicens, ‘Credo quia Deus non obliviscatur meæ
voluntatis et necessitatis.’ Fecerunt ut dixerat, et exsurgentes mane viderunt, quia
nocturnus oceani æstus lignum memoratæ longitudinis attulit, et in ipso insuper loco
deposuit, ubi ædificium desuper erat imponendum. Videntes autem mox et viri
venerabilis sanctitatem mirabantur, cui etiam elementa servirent; et suæ mentis
tarditatem debito cum pudore culpabant, quos etiam insensibile elementum quam sit
sanctis obtemperandum doceret.

CAP. XXII.—
QUOMODO MULTIS AD SE VENIENTIBUS MONITA
DANS SALUTIS, FRAGILES EXPOSUERIT ANTIQUI
HOSTIS INSIDIAS.
Veniebant autem multi ad virum Dei, non solum de proximis Lindifarnensium finibus,
sed etiam de remotioribus Britanniæ partibus, fama nimirum virtutum ejus acciti; qui
vel sua, quæ commisissent, errata, vel dæmonum, quæ paterentur, tentamenta
profitentes, vel certe communia mortalium, quibus affligerentur, adversa
patefacientes, a tanto sanctitatis viro se consolandos sperabant. Nec eos fefellit spes.
Namque nullus ab eo sine gaudio consolationis abibat, nullum dolor animi, quem illo
attulerat, redeuntem comitatus est. Noverat quippe mœstos pia exhortatione refovere,
sciebat angustiatis gaudia vitæ cœlestis ad memoriam revocare, fragilia seculi hujus et
prospera simul et adversa monstrare; didicerat tentatis multifarias antiqui hostis
pandere versutias, quibus facile caperetur animus, qui vel fraterno vel Divino amore
nudatus exsisteret; at qui integra fide roboratus incederet, insidias adversarii, Domino
auxiliante, quasi casses transiret araneæ. ‘Quoties,’ inquit, ‘meipsum de alta rupe per
præceps misere! quoties quasi ad interficiendum me lapides jactabant! Sed et aliis
aliisque phantasiarum tentamentis me appetentes deterrere, ac de loco hujus
certaminis conabantur eliminare, nec tamen ullatenus vel corpus meum læsura aliqua,
vel mentem timore, contaminare valebant.’
Hoc quoque fratribus solebat crebrius intimare, ne conversationem ejus quasi
singulariter excelsam mirarentur, quia contemtis secularibus curis, secretus vivere
mallet. ‘Sed jure,’ inquit, ‘est cœnobitarum vita miranda, qui abbatis per omnia
subjiciuntur imperiis, ad ejus arbitrium cuncta vigilandi, orandi, jejunandi, atque
operandi tempora moderantur; quorum plurimos novi meam parvitatem longe et
munditia mentis et culmine gratiæ prophetalis anteire. E quibus est venerabilis et cum
omni honorificentia nominandus servus Christi Boisilus, qui me in Mailrosensi

116



monasterio quondam senex adolescentem nutriebat, et inter erudiendum cuncta, quæ
mihi erant ventura, prophetica veritate prædixit; et unum tantummodo restat ex
omnibus ab eo mihi prædictis, quod utinam nunquam impleatur.’ Hoc autem dicebat,
quia præfatus Christi famulus episcopatus eum gradu significabat esse functurum,
cujus perceptionem ipse non parum desiderio vitæ secretioris horrebat.

CAP. XXIII.—
QUOMODO ELFLEDA ABBATISSA ET PUELLA EJUS PER
ZONAM IPSIUS SINT AB INFIRMITATE SANATÆ.
Neque vero sanitatum miracula per hominem Dei, tametsi longe ab hominibus
positum, fieri cessabant. Siquidem venerabilis ancilla Christi Elfleda, quæ inter
gaudia virginitatis non paucis famularum Christi agminibus maternæ pietatis curam
adhibebat, ac regalis stemmata nobilitatis potiori nobilitate summæ virtutis
accumulabat, multo virum Dei semper excolebat amore. Hæc eo tempore, sicut ipsa
postea reverendissimo Lindisfarnensis ecclesiæ presbytero Herefrido, et ille mihi
referebat, gravi percussa languore ac diu vexata, pæne visa est pervenisse ad mortem.
Cui cum nil curationis valuissent adhibere medici, subito Divina intrinsecus gratia
curante, paulatim morti subtracta est, nec tamen plene sanata. Nam dolor quidem
interaneorum abscessit, membrorum vigor rediit, sed facultas standi vel ambulandi
prorsus abfuit; quia nec ad standum erigi, nec nisi quadrupes valebat ingredi. Cœpit
ergo tristis æternam timere debilitatem, nam et de medicorum auxilio jam pridem
fuerat facta desperatio. Cui cum die quadam inter angustias tristium cogitationum
veniret in mentem beata et quieta conversatio reverendissimi patris Cuthberti,
‘Utinam,’ inquit, ‘haberem aliquid de rebus Cuthberti mei, scio certe et confido in
Domino quia cito sanarer.’ At non multo post advenit qui ei zonam lineam ab eo
missam deferret; quæ multum gavisa de munere, et desiderium suum viro sancto jam
cœlitus patefactum intelligens, succinxit se illa, et mane mox erecta ad standum, tertia
vero die plene est reddita sanitati.
Post dies autem paucos cœpit ægrotare quædam de virginibus monasterii ipsius dolore
capitis intolerabili. Quæ cum, ingravescente morbo, per dies videretur esse moritura,
intravit ad visitandam eam venerabilis ejus abbatissa. Cumque eam graviter afflictam
conspiceret, tulit memoratam viri Dei zonam, et hac illi caput circumligare curavit;
quæ eodem mox die, abeunte dolore, sanata est, tollensque zonam sua condidit in
capsa. Quam cum post dies aliquot abbatissa requireret, neque in capsa eadem, neque
uspiam prorsus potuit inveniri. Quod Divina dispensatione factum intelligitur,
videlicet, ut per duo sanitatis miracula Deo dilecti patris sanctitas appareret
credentibus, et deinceps dubitandi de sanctitate illius occasio tolleretur incredulis. Si
enim eadem zona semper adesset, semper ad hanc concurrere voluissent ægroti; et
dum aliquis ex his forte non meruisset a sua infirmitate curari, derogaret impotentiæ
non salvantis, cum ipse potius esset salutis indignus. Unde provida, ut dictum est,
dispensatione supernæ pietatis, postquam fides credentium confirmata est, mox
invidiæ perfidorum materia detrahendi est prorsus ablata.


117



CAP. XXIV.—
QUID SCISCITANTI EIDEM ELFLEDÆ DE VITA EGFRIDI
REGIS ET EPISCOPATU SUO PRÆDIXERIT.
Alio tempore misit eadem reverendissima virgo et mater virginum Christi Elfleda,
rogavitque virum Dei, adjurans in nomine Domini, ut eum videre et de necessariis
mereretur adloqui. Qui, ascensa cum fratribus navi, venit ad insulam, quæ Coquedi
fluminis ostio præjacens, ab eodem accepit cognomen, et ipsa monachorum cœtibus
insignis. Nam præfata abbatissa illo eum sibi occurrere rogabat; cujus potita
colloquiis, cum multa ab eo quæ sciscitabatur audiret, ecce, repente in medio sermone
advoluta pedibus ejus, adjuravit eum per nomen illud terribile ac venerabile superni
Regis et angelorum ejus, ut diceret illi quam longo tempore victurus esset Egfridus
frater illius, et regnum gubernaturus Anglorum; ‘Scio enim,’ inquit, ‘quia prophetiæ
spiritu quo abundas, etiam hoc dicere potes, si vis.’ At ille expavens adjuramentum,
nec tamen aperte volens quod petebatur revelare secretum, ‘Mirum,’ inquit, ‘quare
sapiens femina et in sanctis erudita Scripturis, longa vocare velis tempora vitæ
humanæ, dicente Psalmista, ‘quia anni nostri sicut aranea meditabuntur;’ et cum
moneat Salomon, ‘Si annis multis vixerit homo, et in his omnibus lætus fuerit,
meminisse debet tenebrosi temporis et dierum multorum;’ qui cum venerint, vanitatis
arguuntur præterita: quanto magis is, cui unius solum anni vita superest, brevi videtur
tempore vixisse, ubi mors adstiterit in januis!’
Hæc audiens illa fusis lacrimis præsagia dira deflebat; extersaque facie, rursus audacia
feminea adjuravit per majestatem summæ Divinitatis, ut diceret, quem habiturus esset
heredem regni, cum filiis careret et fratribus. Qui parum silens, ‘Ne,’ inquit, ‘dicas
quia caret; habebit enim successorem, quem germana ut ipsum Egfridum dilectione
complectaris.’ At illa, ‘Obsecro,’ inquit, ‘dicas quibus in locis sit ille.’ Qui ait, ‘Cernis
hoc mare magnum et spatiosum, quot abundet insulis. Facile est Deo de aliqua harum
sibi providere, quem regno præficiat Anglorum.’ Intellexit ergo quia de Alfrido
diceret, qui ferebatur filius fuisse patris illius, et tunc in insulis Scotorum ob studium
literarum exsulabat. Sciebat autem quia proponeret Egfridus eum constituere
episcopum, volensque dignoscere si propositum sequeretur effectus, ita quærendo
exorsa est, ‘O quam varia intentione dividuntur corda mortalium! Quidam adeptis
gaudent divitiis, alii amantes divitias semper egent; tu gloriam mundi quamvis
offeratur respuis; etiamsi ad episcopatum pertingere possis, quo sublimius apud
mortales aliquid non est, tui claustra deserti huic gradui præfers.’ At ille, ‘Scio me,’
inquit, ‘tanto gradu dignum non esse, nec tamen judicium superni Gubernatoris
uspiam effugere queo; qui si tanto oneri me subjiciendum disposuit, credo quia post
modicum liberum reddat, et fortasse non amplius quam duobus annis exactis, solitam
me meæ solitudinis remittat ad quietem. Præcipio autem tibi in nomine Domini et
Salvatoris nostri, ne cui ante meum obitum, quæ a me audisti, referas.’ Cumque illi
hæc et multa alia, quæ quærebat, exponeret, atque eam de quibus opus habebat
instrueret, reversus ad insulam et monasterium suum, solitariam, ut cœperat, agebat
sedulus vitam.


118



Nec multo post, congregata synodo non parva, sub præsentia piissimi ac Deo dilecti
regis Egfridi, cui beatæ memoriæ Theodorus archiepiscopus præsidebat, unanimo
omnium consensu ad episcopatum ecclesiæ Lindisfarnensis electus est. Qui cum,
multis legatariis ac literis ad se præmissis, nequaquam suo loco posset erui, tandem
rex ipse præfatus, una cum sanctissimo antistite Trumwine, nec non et aliis
quamplurimis religiosis ac potentibus viris, ad insulam navigavit; genu flectunt
omnes, adjurant per Dominum, lacrimas fundunt, obsecrant, donec ipsum quoque
lacrimis plenum dulcibus extrahunt latebris, atque ad synodum pertrahunt. Quo dum
perveniret, quamvis multum renitens, unanima omnium voluntate superatur, atque ad
suscipiendum episcopatus officium collum submittere compellitur; nec tamen statim
ordinatio, sed peracta hieme, quæ imminebat, expleta est. Atque ut verbis ejus
propheticis per omnia satisfieret, Egfridus post annum Pictorum gladio trucidatur, et
Alfridus in regnum frater ejus nothus substituitur, qui non paucis antea temporibus in
regionibus Scotorum lectioni operam dabat, ipse ob amorem sapientiæ spontaneum
passus exsilium.

CAP. XXV.—
QUOD ELECTUS AD EPISCOPATUM SERVUM COMITIS
LANGUENTEM AQUA BENEDICTA CURAVERIT.
CUM ergo electus ad episcopatum vir Domini Cuthbertus suam remeasset ad insulam,
atque aliquantulum temporis secretus Domino solita devotione militaret, evocavit eum
venerabilis episcopus ejus Eata, atque ad suum colloquium Mailros venire præcepit.
Quo expleto colloquio, dum domum redire cœpisset, occurrit illi comes quidam
Egfridi regis, rogavitque obnixe, ut ad benedictionem dandam in villulam suam
domumque diverteret. Quo cum pervenisset, et gratifico omnium susceptus esset
officio, indicavit ei vir de infirmitate famuli sui, ‘Deo,’ inquiens, ‘gratias ago,
sanctissime pater, quod nos videre nostramque domum intrare dignatus es, et vere
credimus quia maximum nobis lucrum et mentis et corporis tuus præstet adventus. Est
autem nobis famulus pessima diutius infirmitate cruciatus, et in tantum doloris hodie
perductus, ut morienti similior quam languenti appareat. Extrema namque corporis
parte præmortua, permodicum ore et naribus flatum trahere videtur.’ Qui confestim
benedixit aquam, et dedit ministro comitis nomine Baldhelmo, qui nunc usque
superest, et in ecclesia Lindisfarnensi presbyterii gradum officio tenens moribus
implet, virtutesque viri Dei cunctis scire volentibus referre melle dulcius habet, qui et
mihi hoc ipsum, quod refero, miraculum narravit. Huic ergo dans aquam benedictam
vir Dei, ‘Vade,’ inquit, ‘et gustandam præbe languenti.’ Qui dictis parens adtulit
aquam ægrotanti; quam dum tertio ori ejus infunderet, continuo contra morem se
quietum dimisit in soporem; erat enim jam vespertina hora. Qui etiam silentio
transegit noctem, et visitanti se domino suo salvus mane apparuit.


119



CAP. XXVI.—
QUALITER IN EPISCOPATU VIXERIT.
SUSCEPTUM autem episcopatus ordinem venerabilis vir Domini Cuthbertus juxta
præcepta et exempla apostolica virtutum ornabat operibus. Commissam namque sibi
plebem et orationibus protegebat assiduis, et admonitionibus saluberrimis ad cœlestia
vocabat, et, quod maxime doctores juvat, ea, quæ agenda docebat, ipse prius agendo
præmonstrabat. Eripiebat inopem de manu fortioris ejus, egenum et pauperem a
rapientibus cum. Tristes ac pusillanimes consolari, male autem gaudentes ad
tristitiam, quæ secundum Deum est, revocare curabat. Solitam sibi parsimoniam
sedulus exercere, et inter frequentiam turbarum monachicæ vitæ rigorem sollicitus
observare gaudebat. Esurientibus alimenta, indumenta præbebat algentibus, ceterisque
vitæ pontificalis insignibus rite decoratus incedebat. Cujus internis, id est, animæ
virtutibus, ea quoque, quibus foras effulgebat, miraculorum signa testimonium dabant.
Ex quibus aliqua breviter memoriæ commendare curavimus.

CAP. XXVII.—
QUOMODO INTERITUM EGFRIDI REGIS, ET MILITIÆ
IPSIUS, QUEM PRÆDIXERAT FUTURUM, IN SPIRITU
VIDERIT ABSENS.
IGITUR dum Egfridus rex ausu temerario exercitum in Pictos duceret, eorumque
regna atroci sævitia devastarat, sciens vir Domini Cuthbertus adesse tempus de quo
anno præterito interroganti ejus sorori prædixerat, non eum amplius quam uno solum
anno esse victurum, venit ad Lugubaliam civitatem (quæ a populis Anglorum corrupte
Luel vocatur), ut alloqueretur reginam, quæ ibidem in monasterio suæ sororis
eventum belli exspectare disposuit. Postera autem die deducentibus eum civibus, ut
videret mœnia civitatis, fontemque in ea miro quondam Romanorum opere
exstructum, repente turbatus spiritu, ut stabat super baculum, mœstam faciem deflexit
ad terram, rursumque erigens se atque ad cœlum oculos adtollens, ingemuit graviter,
et non grandi voce ait, ‘Forte modo discrimen factum est certaminis.’ At presbyter qui
adstabat, intelligens de quo diceret, incauta velocitate ductus respondit, et dixit, ‘Unde
scis?’ Nolens autem ille amplius de his, quæ sibi erant revelata, patefacere, ‘Nonne
videtis,’ inquit, ‘quam mire mutatus ac turbatus sit aer? Et quis mortalium sufficit
investigare judicia Dei?’ Attamen confestim intravit ad reginam, et secreto eam
alloquens, erat autem dies Sabbati, ‘Vide,’ inquit, ‘mature illucescente secunda
Sabbati, ascendas currum, quia die Dominico curru ire non licet, vadasque ad Regiam
Civitatem et citissime introeas, ne forte occisus sit rex. Ego autem, quia crastina die
ad vicinum monasterium, ob dedicandam ibi ecclesiam, venire rogatus sum, expleta
dedicatione, te continuo subsequor.’
Veniente autem die Dominico, prædicans Verbum Dei fratribus ejusdem monasterii,
finito sermone et faventibus cunctis qui aderant, rursus ita cœpit, ‘Obsecro,
dilectissimi, juxta Apostoli monita vigiletis, stetis in fide, viriliter agatis, et

120



confortemini, ne forte superveniens aliqua tentatio vos imparatos inveniat; sed
memores potius semper illius Dominici præcepti, Vigilate et orate, ne intretis in
tentationem.’ Putabant autem, quia non multo ante pestilentiæ clades et eos et multos
circumquaque lata cæde straverat, eum de hujusmodi plaga jam reditura fuisse
locutum. At ille rursus adsumto sermone, ‘Quondam,’ inquit, ‘cum adhuc in mea
demorarer insula solitarius, venerunt ad me quidam de fratribus die sancto Dominicæ
nativitatis, rogabantque ut de mea casula et mansione egrediens solennem cum eis et
lætum diem tantæ venerationis transigerem, quorum precibus devotis acquiescens
egrediebar, et consedimus ad epulas. At in media forte refectione dixi ad eos,
“Obsecro, fratres, caute agamus nos et vigilanter, ne per incuriam forte et securitatem
inducamur in tentationem.” At illi responderunt, “Obsecramus, hodie lætum agamus
diem, quia natale est Domini nostri Jesu Christi.” Et ego, “Sic,” inquam, “faciamus.”
Cumque post hæc aliquandiu epulis, exsultationi, ac fabulis indulgeremus, rursus
admonere cœpi, ut solliciti exsisteremus in orationibus et vigiliis, atque ad omnes
tentationum incursus parati. Et illi, “Bene,” inquiunt, “et optime doces; sed tamen,
quia abundant dies jejuniorum, orationis, et vigiliarum, hodie gaudeamus in Domino.
Nam et angelus, nascente Domino, evangelizabat pastoribus gaudium magnum, quod
esset omni populo celebrandum.” Et ego, “Bene,” inquam, “faciamus sic.” Sed cum
epulantibus nobis et diem lætum ducentibus, tertio ejusdem admonitionis verba
repeterem, intellexere illi, quia non frustra hæc tam studiose suggererem, et
expavescentes dicebant, “Faciamus ut doces, quia necessitas magna nobis incumbit, ut
contra insidias diaboli et omnia tentamenta semper accincti spiritualiter vigilemus.”
Hæc dicens ego nesciebam, sicut nec illi, aliquid nobis occursurum novæ tentationis;
sed tantum instinctu mentis admonitus sum adversus subitas tentationum procellas
statum cordis semper esse muniendum. At ubi reversi a me, mane ad suum, id est,
Lindisfarnense monasterium, redierunt, ecce, quendam de suis morbo pestilentiæ
obiisse repererunt; et crescente ac sæviente per dies, imo etiam per menses et annum
pæne totum, eadem clade, nobilissimus ille patrum fratrumque cœtus spiritualium
pæne universus migravit ad Dominum. Et nunc ergo, fratres, vigilate et vos in
orationibus, ut si quid vobis tribulationis ingruerit, vos jam paratos inveniat.’
Hæc dicente venerabili antistite Cuthberto, rebantur, ut præfatus sum, quia de reditu
pestilentiæ diceret. Sed post unum diem adveniens qui fugerat e bello, occulta viri Dei
vaticinia miseris exponebat eloquiis. Probatumque est ipsa die eademque hora, qua
viro Dei juxta puteum stanti revelatum est, cæsis circumtutoribus, regem hostili gladio
fuisse prostratum.

CAP. XXVIII.—
QUOMODO HEREBERTO ANACHORITÆ OBITUM SUUM
PRÆDIXERIT, COMITATUMQUE ILLIUS A DOMINO
PRECIBUS OBTINUERIT.
Non multo post tempore, idem famulus Domini Cuthbertus ad eandem Lugubaliam
civitatem rogatus advenit, quatenus ibidem sacerdotes consecrare, sed et ipsam
reginam, dato habitu sanctæ conversationis, benedicere deberet. Erat autem presbyter
vitæ venerabilis nomine Herebertus jamdudum viro Dei Cuthberto spiritualis amicitiæ

121



fœdere copulatus. Qui in insula stagni illius pergrandis, de quo Derwentionis fluvii
primordia erumpunt, vitam solitariam ducens, annis singulis ad eum venire, et monita
ab eo perpetuæ salutis accipere, consueverat. Hic cum audisset eum illa in civitate
demoratum, venit ex more, cupiens salutaribus ejus exhortationibus ad superna
desideria magis magisque inflammari. Qui dum sese alterutrum cœlestis sapientiæ
poculis debriarent, dixit inter alia Cuthbertus, ‘Memento, frater Hereberte, ut modo
quicquid opus habes me interroges, mecumque loquaris, quia postquam ab invicem
digressi fuerimus, non ultra nos invicem in hoc seculo carneis oculis videbimus.
Certus sum enim quia tempus meæ resolutionis instat, et velox est depositio
tabernaculi mei.’ Qui hæc audiens, provolutus ejus pedibus, fusis cum gemitu
lacrimis, ‘Obsecro,’ inquit, ‘per Dominum, ne me derelinquas, sed tui sodalis
memineris, rogesque supernam pietatem, ut cui pariter in terris servivimus, ad ejus
videndam claritatem pariter transeamus ad cœlos. Nosti enim quia ad tui oris
imperium semper vivere studui, et quicquid ignorantia vel fragilitate deliqui, æque ad
tuæ voluntatis arbitrium castigare curavi.’ Incubuit precibus episcopus, statimque
edoctus in spiritu impetrasse se quod petierat a Domino, ‘Surge,’ inquit, ‘frater mi, et
noli plorare, sed gaudio gaude, quia donavit nobis superna clementia quod rogavimus
eam.’ Cujus promissionem et prophetiæ veritatem, sequens rerum finis adstruxit; quia
digredientes ab invicem non amplius se corporaliter viderunt, et unius ejusdemque
momento temporis egredientes e corpore spiritus eorum mox beata invicem visione
conjuncti sunt, atque angelico ministerio pariter ad regnum cœleste translati. Sed
Herebertus diutina prius infirmitate decoquitur, illa fortassis dispensatione Dominicæ
pietatis, ut si quid minus haberet meriti a beato Cuthberto, suppleret dolor continuus
longæ ægritudinis; quatenus æquatus gratia suo intercessori, sicut uno eodemque diei
tempore cum eo de corpore egredi, ita etiam una atque indissimili sede perpetuæ
beatitudinis mereretur recipi.

CAP. XXIX.—
QUOMODO UXOREM COMITIS PER PRESBYTERUM
SUUM AQUA BENEDICTA SANAVERIT.
Quadam die dum parochiam suam circuiens, monita salutis omnibus ruribus, casis, et
viculis largiretur, nec non etiam nuper baptizatis ad accipiendam Spiritus Sancti
gratiam manum imponeret, devenit ad villulam cujusdam comitis, cujus uxor male
habens quasi morti proxima jacebat. Cui jam venienti occurrens ipse comes, flexis
genibus gratias egit Domino de adventu illius, et introducens eum benigno recepit
hospitio. Cumque lotis more hospitalitatis manibus ac pedibus, resedisset antistes,
cœpit referre illi vir de languore conjugis desperatæ, obsecrans ut ad aspergendam
eam aquam benediceret. ‘Credo,’ inquit, ‘quia mox aut sanitati, Deo donante,
restituatur, aut si moritura est perpetuam de morte transeat ad vitam, citiusque
moriendo compendium tam miserabilis ac diutinæ vexationis accipiat.’ Annuit
deprecanti vir Dei, et adlatam benedicens aquam dedit presbytero, præcipiens ut super
languidam aspergeret. Qui introgressus cubiculum, in quo illa exanimi simillima
jacebat, aspersit ipsam et lectulum ejus, sed et os illius aperiens gustum salutiferi
haustus immisit. Res mira et vehementer stupenda! mox ut eam aqua benedicta
contigit languentem, et quid erga eam gereretur prorsus ignorantem, ita plenam et

122



mentis et corporis sanitatem recepit, ut confestim resipiscens benediceret Dominum,
gratiasque referret ei, qui tales tantosque hospites ad se visitandam curandamque
destinare dignatus est. Nec mora, exsurgens ipsis suæ sanitatis ministris ministerium
sana præbuit, pulchroque spectaculo ipsa prima de tota tanti viri familia episcopo
potum refectionis obtulit, quæ per ipsius benedictionem poculum mortis evasit; secuta
exemplum socrus Apostoli Petri, quæ curata a febribus per Dominum, continuo
surgens ministrabat Illi et discipulis ejus.

CAP. XXX.—
QUOMODO PUELLAM OLEO PERUNCTAM A DOLORE
CAPITIS LATERISQUE CURAVERIT.
Neque huic dissimile sanitatis miraculum a venerabili antistite Cuthberto factum,
multi qui præsentes fuere testati sunt; e quibus est religiosus presbyter Ethelwaldus
tunc minister viri Dei, nunc autem abbas cœnobii Mailrosensis. Dum enim more suo
pertransiret universos docendo, devenit in vicum quendam, in quo erant feminæ
sanctimoniales non multæ, quibus timore barbarici exercitus a monasterio suo
profugis, ibidem manendi sedem vir Domini paulo ante donaverat. Quarum una, quæ
erat cognata præfati sacerdotis Ethelwaldi, gravissimo tenebatur languore depressa;
per integrum namque annum intolerabili capitis et totius lateris alterius dolore vexata,
funditus a medicis erat desperata. Indicantibus autem de illa viro Dei, et pro sanatione
ejus obsecrantibus his qui venerant cum eo, miseratus ille miseram unxit oleo
benedicto. Quæ ab illa mox hora meliorari incipiens, post dies paucos plena sospitate
convaluit.

CAP. XXXI.—
QUOMODO PER PANEM AB EO BENEDICTUM
INFIRMUS SIT SANATUS.
Nec silentio prætereundum arbitramur miraculum quod ejusdem viri venerabilis
virtute, quamvis ipso absente, patratum cognovimus. Meminimus supra Hildemeri
præfecti, cujus uxorem vir Dei ab immundo spiritu liberaverat. Idem autem præfectus
postea decidit in infirmitatem gravissimam, adeo ut, crescente per dies molestia,
sterneretur in lectum, et videretur jam jamque esse moriturus. Aderant namque amici
multi, qui ad consolandum venerant languentem. Cumque lecto jacentis assiderent,
repente unus eorum intulit, quia secum haberet panem, quem sibi nuper vir Domini
Cuthbertus benedictionis gratia dederat, ‘Et credo,’ inquit, ‘quia hujus gustu possit, si
tamen fidei nostræ tarditas non obsistit, medelam recipere salutis.’ Erant autem laici
omnes, sed religiosi. Conversi igitur ad invicem confitebantur singuli, quia absque
ulla dubietate crederent, per ejusdem benedicti panis communionem eum posse sanari.
Implentesque aqua calicem, immiserunt pauxillum panis illius, et dederunt ei bibere.
Cujus statim ut viscera gustus ille aquæ per panem sanctificatus attigit, fugit dolor
interaneorum omnis, fugit exteriorum tabitudo membrorum. Nec mora, expeditum a
languore virum salus subsecuta confirmavit, atque ad laudandam famuli Christi

123



sanctitatem, et admirandam fidei non fictæ virtutem, merito et ipsum et omnes qui
celeritatem tam inopinatæ sanationis videre vel audiere sustulit.

CAP. XXXII.—
QUALITER OBLATUM SIBI IN ITINERE JUVENEM
MORITURUM ORANDO REVOCARET AD VITAM.
Quodam quoque tempore dum sanctissimus gregis Dominici pastor sua lustrando
circuiret ovilia, devenit in montana et agrestia loca, ubi multi erant de circumpositis
late villulis congregati, quibus manus erat imponenda. Nec tamen in montibus
ecclesia vel locus inveniri potuit aptus qui pontificem cum suo comitatu susciperet.
Tetenderunt ergo ei tentoria in via, et cæsis de vicina silva ramusculis, sibi quique
tabernacula ad manendum, qualia potuere, fixerunt. Ubi dum confluentibus ad se
turbis vir Dei Verbum biduo prædicaret, ac Spiritus Sancti gratiam nuper regeneratis
in Christo per manus impositionem ministraret; ecce, subito apparuerunt mulieres
ferentes in grabato juvenem, longæ ægritudinis acerbitate tabefactum, ponentesque in
exitu silvæ, miserunt ad episcopum, rogantes, ut ad accipiendam benedictionem ad se
hunc adferri permitteret. Quem cum ad se perductum acerrime vexatum conspiceret,
jussit omnes secedere longius. Et ad solita orationis arma confugiens, data
benedictione, pepulit pestem, quam sollicita medicorum manus pigmentorum
compositione nequiverat. Denique eadem hora surgens et accepto cibo confortatus,
reddita Deo gratiarum actione, regressus est ad eas, quæ se portaverant, feminas.
Sicque factum est, ut quæ eum illo tristes languidum advexerant, cum eis inde
gaudentibus et ipse sospes ac lætabundus domum rediret.

CAP. XXXIII.—
QUOMODO TEMPORE MORTALITATIS MORIENTEM
PUERUM MATRI SANUM RESTITUERIT.
Eodem tempore pestilentia subito exorta illis in partibus gravissima nece incubuit, ita
ut in magnis quondam refertisque habitatoribus villis ac possessionibus, vix parvæ
raræque reliquiæ et interdum nullæ residerent. Unde sanctissimus pater Cuthbertus
diligentissime suam lustrans parochiam, eisdem parvissimis, quæ superfuere, reliquiis
ministerium verbi et necessariæ consolationis opem ferre non desiit. Adveniens autem
in viculum quendam, ibidemque omnibus, quos invenerat, auxilio exhortationis
adhibito, dixit ad presbyterum suum, ‘Putasne superest quispiam his in locis cui nostra
visitatione et allocutione opus sit? an cunctis qui male habebant visis, jam transire ad
alios licet?’ Qui circumspiciens omnia, vidit mulierem eminus stantem, quæ, extincto
paulo ante filio, fratrem ejus jam morti proximum tenebat in manibus, lacrimisque
faciem rigantibus præteritam pariter et præsentem testabatur ærumnam. Quam cum
viro Dei ostenderet, nil moratus ille accessit ad eam, et benedicens dedit osculum
puero, dixitque ad ejus matrem, ‘Ne timeas, nec mœsta sis; sanabitur enim et vivet
infans, neque ullus ultra de domo tua hac mortalitatis peste deficiet.’ Cujus prophetiæ
veritati ipsa cum filio mater multo exinde tempore vivens testimonium dabat.


124



CAP. XXXIV.—
QUALITER ANIMAM CUJUSDAM, QUI DE ARBORE
CADENDO MORTUUS EST, AD CŒLUM FERRI
CONSPEXERIT.
INTEREA dum præscius vicini sui obitus vir Domini Cuthbertus jam decrevisset
animo, deposita cura pastoralis officii, solitariam redire ad vitam, quatenus excussa
sollicitudine externa, inter libera orationum et psalmodiæ studia diem mortis, vel
potius vitæ cœlestis, præstolaretur ingressum. Voluit prius, non solum sua circuita
parochia, sed et aliis circa fidelium mansionibus visitatis, cunctos necessario
exhortationis verbo confirmare, ac sic ipse desideratæ solitudinis gaudio refoveri.
Quod dum ageret, rogatus a nobilissima et sanctissima virgine Christi Elfleda
abbatissa, cujus superius memoriam feci, venit ad possessionem monasterii ipsius,
quatenus ibidem et ipsam videre atque alloqui, et ecclesiam dedicare deberet; nam et
ipsa possessio non pauco famulorum Christi examine pollebat. Ubi dum hora
refectionis ad mensam consedissent, subito Cuthbertus aversam a carnalibus epulis
mentem ad spiritualia contemplanda sustulit. Unde lassatis ab officio suo membris
corporis, mutato colore faciei, et quasi attonitis contra morem oculis, cultellus
quoque, quem tenebat, decidit in mensam. Quod dum presbyter ejus, qui adstabat et
ministrabat, aspiceret, inclinatus ad abbatissam dixit silentio, ‘Interroga episcopum
quid viderit modo; scio enim quia non sine causa manus ejus tremefacta cultellum
deseruit, vultusque mutatur illius; sed vidit aliquid spirituale, quod nos ceteri videre
non quivimus.’ At illa statim conversa ad eum, ‘Obsecro,’ inquit, ‘domine mi
episcope, dicas quid videris modo; neque enim frustra lassata tua dextera cultellum,
quem tenebat, amisit.’ Qui dissimulare conatus vidisse se quippiam secreti, jocose
respondit, ‘Num tota die manducare valebam? jam aliquando quiescere debui.’ Illa
autem diligentius adjurante ac flagitante, ut exponeret visionem, ‘Vidi,’ inquit,
‘animam cujusdam sancti manibus angelicis ad regni cœlestis gaudia ferri.’ Rursus
illa, ‘De quo,’ inquit, ‘loco adsumpta est?’ Respondit, ‘De tuo monasterio.’ Adjecit
nomen inquirere. Et ille, ‘Tu mihi,’ inquit, ‘die crastino missas celebranti nomen ejus
indicabis.’ Hæc audiens illa, confestim misit ad majus suum monasterium, videre quis
nuper raptus esset e corpore. At nuncius omnes ibidem salvos incolumesque
reperiens, postquam, mane facto, reverti ad dominam cœpit, obvios habuit eos, qui
corpus defuncti fratris sepeliendum in carro deferrent. Interrogansque qui esset, didicit
quia quidam de pastoribus, bonæ actionis vir, incautius in arborem ascendens
deciderat deorsum, et, contrito corpore, ipsa hora spiritum exhalavit, qua hunc vir
Domini ad cœlestia ductum videbat. Quod dum rediens abbatissæ referret, statim illa
ingressa ad episcopum jam tunc dedicantem ecclesiam, stupore femineo, quasi novum
aliquid incertumque nunciatura, ‘Precor,’ inquit, ‘domine mi episcope, memineris ad
missas Hadwaldi mei,’ (hoc enim viro erat nomen,) ‘qui heri cadendo de arbore
defunctus est.’ Tunc liquido omnibus patuit, quia multiformis prophetiæ spiritus viri
sancti præcordiis inerat; qui et in præsenti occultum animæ raptum videre, et quid sibi
in futuro ab aliis indicandum esset potuit prævidere.


125



CAP. XXXV.—
QUOMODO AQUAM GUSTANDO IN VINI SAPOREM
CONVERTERIT.
Inde peragratis ex ordine superioribus locis, venit ad monasterium virginum, quod
non longe ab ostio Tini fluminis situm supra docuimus; ubi a religiosa, et ad seculum
quoque nobilissima famula Christi Verca abbatissa magnifice susceptus, postquam de
meridiana quiete surrexerunt, sitire se dicens, ut biberet rogavit. Quærebant quid
bibere vellet, rogantes ut vinum, sive cervisiam, afferri liceret. ‘Aquam,’ inquit, ‘date
mihi;’ qui haustam de fonte aquam obtulerunt ei. At ille, data benedictione, ubi
paullulum gustavit, dedit adstanti presbytero suo, qui reddidit ministro; et minister,
accepto poculo, ‘Licet,’ inquit, ‘mihi bibere de potu, de quo bibit episcopus?’
Respondit, ‘Etiam, quare non licet?’ erat autem et ille presbyter ejusdem monasterii.
Bibit ergo, et visa est ei aqua quasi in saporem vini conversa; tantique sibi testem
volens adhibere miraculi fratrem, qui proxime adstabat, porrexit ei poculum; qui cum
et ipse biberet, ejus quoque palato pro aqua vinum sapiebat. Aspectabant autem
mirantes ad invicem, et ubi vacuum tempus ad loquendum receperunt, confitebantur
alterutrum, quia viderentur sibi nunquam melius vinum bibisse; sicut unus ex ipsis
postea in nostro monasterio, quod est ad ostium Wiri fluminis, non parvo tempore
demoratus, ibidemque nunc placida quiete sepultus, sua mihi relatione testatus est.

CAP. XXXVI.—
QUOMODO INOBEDIENTES EI QUOSDAM FRATRES
TEMPESTAS MARIS OBSEDERIT.
DUOBUS igitur annis in regimine episcopali transactis, sciens in spiritu vir Domini
Cuthbertus appropinquare diem sui transitus, abjecit pondus curæ pastoralis, atque ad
dilectum eremiticæ conversationis agonem quantocius remeare curavit, quatenus
inolita sibi sollicitudinis mundanæ spineta liberior priscæ conpunctionis flamma
consumeret. Quo tempore sæpius ad visitantes se fratres de mansione sua egredi,
eosque præsens solebat alloqui. Libet autem referre quoddam tunc ab eo factum
miraculum, quo clarius elucescat, quantum viris sanctis obtemperandum sit, etiam in
his, quæ negligentius imperare videntur. Quadam die dum venissent quidam,
egressusque ille exhortatorio eos sermone reficeret, post admonitionem completam
subjunxit, dicens, ‘Jam hora est ut ad mansionem meam regrediar; vos autem, quia
proficisci disponitis, primo sumite cibos, et aucam illam (quæ pendet in pariete)
coquite et comedite, et sic in nomine Domini navem ascendite ac domum redite.’
Dixerat hæc, et, data oratione ac benedictione, suam mansionem introiit. Illi autem, ut
præceperat, sumsere cibos; sed quia abundabant cibis, quos secum attulerant, aucam,
de qua præceperat, tangere non curabant.
At cum refecti naviculam vellent ascendere, exorta subito tempestas fera omnem eis
navigandi facultatem abstulit. Factumque est ut septem diebus fervente unda conclusi
tristes in insula residerent; nec tamen culpam inobedientiæ, pro qua hujusmodi

126



carcerem patiebantur, ad memoriam revocarent. Qui cum sedulo ad patris colloquium
reversi, ac de reditus sui dispendio conquesti, patientiæ ab illo monita perciperent;
septima tandem die egressus ipse ad eos, volebat mœstitiam eorum gratia suæ
visitationis et consolationis piæ verbo lenire. Ingressus autem domum, in qua
manebant, ut vidit aucam non fuisse comestam, placido vultu et læto potius sermone
redarguit eorum inobedientiam, ‘Nonne,’ inquiens, ‘incomesta adhuc pendet auca? et
quid mirum si vos mare non sivit abire? Citissime ergo mittite eam in caldariam;
coquite et comedite, ut possit mare quiescere, et vos domum remittere.’
Fecerunt statim ut jusserat, contigitque miro ordine, ut cum ad præceptum viri Dei
coctura in caldaria, foco agente, fervere cœpisset, eadem hora unda in mari,
cessantibus ventis, suo a fervore quiesceret. Expleta itaque refectione, videntes mare
placidum ascenderunt navem, et secundis flatibus cum gaudio simul et pudore domum
remeaverunt. Pudebat namque eos inobedientiæ et sensus tardioris, quo vetabantur
suum inter flagella Conditoris dignoscere et emendare reatum. Gaudebant quia
intellexere tantam fuisse Deo curam de fideli suo famulo, ut contemptum ejus etiam
per elementa vindicaret. Gaudebant quia videre tantam suimet curam suo fuisse
Creatori, ut etiam manifesto miraculo ipsorum errata corrigeret. Hoc sane, quod retuli,
miraculum, non quolibet auctore, sed uno eorum qui interfuere narrante cognovi, vitæ
videlicet venerabilis monacho et presbytero ejusdem monasterii Cynemundo, qui
plurimis late fidelium longævitatis et vitæ gratia jam notus exsistit.

CAP. XXXVII.—
QUANTA ÆGROTUS TENTAMENTA PERTULERIT,
QUIDVE DE SUA SEPULTURA MANDAVERIT.
Repetiit autem insulam mansionemque suam vir Dei Cuthbertus mox peracta die
solemni Nativitatis Dominicæ. Cumque eum navem ascensurum caterva fratrum
circumstaret, interrogavit unus ex eis, veteranus et venerabilis vitæ monachus, fortis
quidem fide, sed dysenteriæ morbo corpore jam factus imbecillis, ‘Dic nobis,’
inquiens, ‘domine episcope, quando reditum tuum sperare debeamus.’ At ille
simpliciter interroganti, simpliciter et ipse quod verum noverat pandens, ‘Quando,’
inquit, ‘meum corpus huc referetis.’ Qui cum duos ferme menses in magna repetitæ
suæ quietis exsultatione transigeret, et multo consuetæ districtionis rigore corpus
mentemque constringeret, arreptus infirmitate subita, temporalis igne doloris ad
perpetuæ cœpit beatitudinis gaudia præparari. Cujus obitum libet verbis illius, cujus
relatione didici, describere, Herefridi videlicet, devotæ religionis presbyteri, qui etiam
tunc Lindisfarnensi monasterio abbatis jure præfuit.
‘Tribus,’ inquit, ‘hebdomadibus continuis infirmitate decoctus, sic ad extrema
pervenit. Siquidem quarta feria cœpit ægrotare, et rursus quarta feria, finita
ægritudine, migravit ad Dominum. At cum mane primo inchoatæ infirmitatis
venirem,—nam et ante triduum cum fratribus insulam adieram,—cupiens solitæ
benedictionis et exhortationis ab eo solatia percipere, ut, dato juxta morem signo, me
advenisse prodidi, processit ad fenestram, et salutanti se mihi suspirium pro responso
reddidit. Cui ego, “Quid habes,” inquam, “domine mi episcope? an forte nocte hac

127



tuus te languor tetigit?” At ille, “Etiam,” inquit, “languor me tetigit nocte hac.”
Putabam quia de veteri sua infirmitate, cujus quotidiana pæne molestia consueverat
excoqui, non autem de nova et insolita diceret. Nec plura interrogans, “Da,” inquam,
“benedictionem nobis, quia jam tempus navigandi, ac domum repetendi adest.”
“Facite,” inquit, “ut dicis, ascendite navem, ac domum salvi redite. Cum autem Deus
susceperit animam meam, sepelite me in hac mansione juxta oratorium meum ad
meridiem, contra orientalem plagam sanctæ crucis, quam ibidem erexi. Est autem ad
aquilonalem ejusdem oratorii partem sarcophagum terræ cespite abditum, quod olim
mihi Cudda venerabilis abbas donavit. In hoc meum corpus reponite, involventes in
sindone, quam invenietis istic. Nolui quidem ea vivens indui, sed pro amore dilectæ
Deo feminæ, quæ hanc mihi misit, Vercæ videlicet abbatissæ, ad obvolvendum corpus
meum reservare curavi.” Audiens ego hæc, “Obsecro,” inquam, “pater, quia
infirmantem et moriturum te audio, aliquos de fratribus hic ad ministrandum tibi
remanere permittas.” At ille, “Ite,” inquit, “modo, tempore autem opportuno redite.”
Cumque diligentius obsecrans, ut ministerium susciperet, nequaquam impetrare
valerem; tandem interrogavi quando deberemus reverti. Qui ait, “Quando Deus
voluerit, et ipse vobis ostenderit.” Fecimus ut jusserat, convocatisque mox in
ecclesiam fratribus cunctis, jussi orationem fieri sine intermissione pro eo; “quia
videtur,” inquiens, “mihi ex quibusdam verbis illius appropinquare diem quo sit
exiturus ad Deum.”
‘Eram autem sollicitus de reditu propter infirmitatem ejus, sed quinque diebus obstitit
tempestas, ne redire possemus; quod divinitus dispensatum fuisse rei probavit
eventus. Ut enim Omnipotens Deus famulum suum ab omni labe mundanæ fragilitatis
ad purum castigaret, utque adversariis ejus, quam nihil contra fidei fortitudinem
valerent, ostenderet, voluit eum tanto tempore segregatum ab hominibus, et suæ carnis
dolore et antiqui hostis acriori certamine probari. Ut autem, reddita tranquillitate,
insulam repetivimus, invenimus eum suo monasterio egressum sedere in domo, in qua
nos manere solebamus. Et quia necessitas quædam poscebat fratres, qui mecum
venerant, renavigare ad proximum littus, ipse remanens in insula confestim patri
ministerium præbere curavi. Siquidem calefaciens aquam abluebam pedem ejus, qui
gratia diutini tumoris jam tunc ulcera habebat, ac, profluente sanie, cura indigebat; sed
et vinum calefaciens attuli eumque gustare rogavi; videbam namque in facie ejus, quia
multum inedia simul et languore erat defessus. Completa curatione resedit quietus in
stratu, resedi et ego juxta eum.
‘Cumque sileret, dixi, “Video, domine episcope, quia multum vexatus es ab
infirmitate postquam recessimus a te; et mirum quare nolueris, ut aliquos nostrum, qui
tibi ministrarent, hic dimitteremus abeuntes.” At ille, “Dei,” inquit, “providentia et
voluntate gestum est, ut præsentia et auxilio destitutus humano, aliqua paterer
adversa. Postquam enim a me digressi estis, continuo cœpit ingravescere languor;
ideoque de mea mansione egrediens huc intravi, ut quicunque vestrum mihi
ministraturi advenirent, hic me invenire possent, nec meam mansionem necesse
haberent ingredi. Ex quo autem ingrediens hac in sede membra composui, non movi
me hinc, sed quinque diebus his et noctibus hic quietus permansi.” Cui ego, “Et
quomodo,” inquam, “domine mi episcope, sic vivere potuisti? Num absque cibi
perceptione tanto tempore mansisti?” Tum ille, retecto lectisternio, cui supersedebat,
ostendit ibi cepas quinque reconditas, et ait, “Hic mihi victus erat his quinque diebus.


128



Quotiescunque enim os ariditate ac siti nimia ardebat, hæc gustando me refrigerare ac
recreare curavi.” (Videbatur autem una de cepis minus quam dimidia parte corrosa.)
“Insuper et concertatores mei nunquam per omne tempus, ex quo in hac insula
conversari cœpi, tot mihi persecutiones, quot in his quinque diebus, intulere.” Non
audebam interrogare, quæ essent tentationes de quibus dixerat; tantum rogavi, ut
ministros susciperet. Annuit ille, et quosdam nostrum secum retinuit, in quibus erat
major Beda presbyter, qui ministerio ejus familiariter semper adesse consueverat.
Ideoque donationum acceptationumque ejus omnium conscius erat indubius, quem ob
id maxime secum manere voluit, ut si cujuslibet acceptis muneribus digna
recompensatione non respondissent, illius admonitione recoleret et, priusquam obiret,
sua cuique restitueret. Sed et alium quendam de fratribus specialiter, ut inter ministros
sibi adesset, designavit; qui longo quidem ventris fluxu graviter ægrotabat, neque a
medicis poterat curari; sed merito religionis, prudentiæ, et gravitatis dignus exstiterat,
qui testis esset verborum, quæ vir Dei ultima diceret, vel quo ordine migraret ad
Dominum.
‘Interea rediens domum narrabam fratribus, quia venerabilis pater in sua se insula
sepeliri juberet. “Et videtur,” inquam, “mihi justius esse et multo dignius impetrare ab
eo, quatenus huc transferri corpus suum, et juxta honorem congruum in ecclesia
condi, permittat.” Placuerunt illis quæ dixeram, et venientes ad episcopum
rogabamus, dicentes, “Non ausi sumus, domine episcope, contemnere jussionem
tuam, qua te hic tumulari mandasti, et tamen rogandum videbatur nobis, ut te ad nos
transferre et nobiscum mereamur habere.” At ille, “Et meæ,” inquit, “voluntatis erat
hic requiescere corpore, ubi quantulumcunque pro Domino certamen certavi, ubi
cursum consummare desidero, unde ad coronam justitiæ sublevandum me a pio Judice
spero. Sed et vobis quoque commodius esse arbitror, ut hic requiescam, propter
incursionem profugorum vel noxiorum quorumlibet; qui cum ad corpus meum forte
confugerint, quia, qualiscunque sum, fama tamen exiit de me quia famulus Christi
sim, necesse habetis sæpius pro talibus apud potentes seculi intercedere, atque ideo de
præsentia corporis mei multum tolerare laborem.” At nobis multum diu precantibus,
laboremque hujusmodi gratum nobis ac levem fore asseverantibus, tandem cum
consilio locutus vir Domini, “Si meam,” inquit, “dispositionem superare, et meum
corpus illo reducere vultis, videtur mihi optimum, ut in interioribus basilicæ vestræ
illud tumuletis, quatenus et ipsi cum vultis meum sepulchrum visitare possitis, et in
potestate vestra sit an aliqui illo de advenientibus accedant.” Gratias egimus
permissioni et consilio illius, flexis in terra genibus, ac domum redeuntes frequentius
illum exinde visitare non destitimus.

CAP XXXVIII.—
QUOMODO MINISTRUM SUUM A PROFLUVIO VENTRIS
SANAVERIT ÆGROTUS.
‘Cumque, increscente languore, videret tempus suæ resolutionis instare, præcepit se in
suam mansiunculam atque oratorium referri; erat autem hora diei tertia. Portavimus
ergo illum, quia præ molestia languoria ipse non valebat ingredi. At ubi ad portam
pervenimus, rogabamus, ut alicui nostrum liceret ad ministrandum ei pariter intrare;

129



non enim per annos plurimos quispiam illuc præter ipsum intraverat. Qui,
circumspectis omnibus, vidit fratrem, cujus supra memini, ventris fluxu languentem,
et ait, “Walstod ingrediatur mecum,”—hoc enim erat nomen fratri. Qui cum ad nonam
usque horam intus cum illo maneret, sic egrediens vocavit me, “Episcopus,” inquiens,
“te jussit intrare ad se. Possum autem tibi rem referre novam permirabilem, quia ex
quo ingrediens illuc tetigi episcopum deducturus eum ad oratorium, continuo sensi me
omni illa longæ infirmitatis molestia carere.’ Non autem dubitandum supernæ pietatis
hoc dispensatione procuratum, ut qui multos antea sospes adhuc valensque curaverat,
hunc quoque moriturus curaret; quatenus hoc quoque indicio pateret, etiam corpore
infirmatus vir sanctus quantum spiritu valeret. In qua profecto curatione sequebatur
exemplum sanctissimi et reverendissimi patris Aurelii Augustini episcopi; qui dum
pressus infirmitate, qua et mortuus est, in lecto decumberet, venit quidam cum suo
ægroto, rogans ut eidem manum imponeret, quo sanus esse posset. At ille, “Si,”
inquit, “aliquid in his possem, mihi hoc utique primitus præstitissem.” Rursus is qui
venerat, “Te,” inquit, “visitare præceptus sum, siquidem in somnis dictum accepi,
Vade ad Augustinum episcopum, ut ille tibi manum imponat et salvus eris.” Quo ille
audito, mox ægrotanti manum benedicens imposuit; nec mora, sanatum ad propria
remisit.

CAP. XXXIX.—
QUÆ ULTIMA FRATRIBUS MANDATA DEDERIT, ET UT,
PERCEPTO VIATICO, INTER VERBA ORATIONIS
SPIRITUM REDDIDERIT.
‘Intravi autem,’ inquit, ‘ad eum circa horam diei circiter nonam, invenique eum
recumbentem in angulo sui oratorii contra altare; assidere cœpi et ipse; nec multa
loquebatur, quia pondus ægritudinis facilitatem loquendi minoraverat. Verum me
diligentius inquirente, quem hereditarium sermonem, quod ultimum vale, fratribus
relinqueret, cœpit disserere pauca, sed fortia, de pace et humilitate, cavendisque eis,
qui his obluctari quam oblectari mallent. “Pacem,” inquit, “inter vos semper et
caritatem custodite Divinam, et cum de vestro statu consilium vos agere necessitas
poposcerit, videte attentius, ut unanimes exsistatis in consiliis. Sed et cum aliis Christi
famulis mutuam habetote concordiam, nec venientes ad vos hospitalitatis gratia
domesticos fidei habeatis contemptui, sed familiariter ac benigne tales suscipere,
tenere, ac dimittere curate; nequaquam vos meliores arbitrantes ceteris ejusdem fidei
et vitæ consortibus. Cum illis autem, qui ab unitate Catholicæ pacis, vel Pascha non
suo tempore celebrando, vel perverse vivendo, aberrant, vobis sit nulla communio.
Sciatis quoque et memoria retineatis, quia si vos unum e duobus adversis eligere
necessitas coegerit, multo plus eligo, ut eruentes de tumulo tollentesque vobiscum
mea ossa recedatis ab his locis, et ubicumque Deus providerit incolæ maneatis, quam
ut ulla ratione consentientes iniquitati schismaticorum jugo colla subdatis. Catholica
Patrum statuta diligentissime discere atque observare contendite; ea quoque, quæ per
meum ministerium vobis Divina pietas instituta vitæ Regularis dare dignata est,
exercete solliciti. Scio enim, quia, etsi quibusdam contemptibilis vixi, post meum

130



tamen obitum apertius qualis fuerim, et quam mea doctrina non sit contemnenda
videbitis.”
‘Hæc et his similia vir Domini per intervalla locutus, quia vis, ut diximus, infirmitatis
possibilitatem loquendi ademerat, quietum exspectatione futuræ beatitudinis diem
duxit ad vesperam, cui etiam pervigilem quietus in precibus continuavit et noctem. At
ubi consuetum nocturnæ orationis tempus aderat, acceptis a me sacramentis
salutaribus, exitum suum, quem jam venisse cognovit, Dominici corporis et sanguinis
communione munivit; atque elevatis ad cœlum oculis, extensisque in altum manibus,
intentam supernis laudibus animam ad gaudia regni cœlestis emisit.

CAP. XL.—
QUOMODO JUXTA PROPHETIAM PSALMI, QUEM, EO
MORIENTE, CANTAVERANT, LINDISFARNENSES SINT
IMPUGNATI, SED, DOMINO JUVANTE, ITERUM
PROTECTI.
‘At ego statim egressus, nunciavi obitum ejus fratribus, qui et ipsi noctem vigilando
atque orando transegerant, et tunc forte sub ordine nocturnæ laudis dicebant Psalmum
quinquagesimum nonum, cujus initium est, “Deus, repulisti nos et destruxisti nos;
iratus es, et misertus es nobis.” Nec mora, currens unus ex eis accendit duas candelas;
et utraque tenens manu ascendit eminentiorem locum, ad ostendendum fratribus, qui
in Lindisfarnensi monasterio manebant, quia sancta illa anima jam migrasset ad
Dominum; tale namque inter se signum sanctissimi ejus obitus condixerant. Quod
cum videret frater, qui in specula Lindisfarnensis insulæ longe de contra eventus
ejusdem pervigil exspectaverat horam, cucurrit citius ad ecclesiam, ubi collectus
omnis fratrum cœtus nocturnæ psalmodiæ solemnia celebrabat; contigitque ut ipsi
quoque, intrante illo, præfatum canerent Psalmum. Quod superna dispensatione
procuratum, rerum exitus ostendit. Siquidem sepulto viro Dei, tanta ecclesiam illam
tentationis aura concussit, ut plures e fratribus loco magis cedere, quam talibus vellent
interesse periculis.
‘Attamen post annum ordinato in episcopatum Eadberto, magnarum virtutum viro et
in Scripturis nobiliter erudito, maximeque eleemosynarum operibus dedito, fugatis
perturbationum procellis, ut Scripturæ verbis loquar, Ædificavit Hierusalem, id est,
visionem pacis, Dominus, et dispersiones Israel congregavit. Sanavit contritos corde,
et alligavit contritiones eorum; ut palam daretur intelligi quid significaverit psalmus,
cognita beati viri morte, cantatus; quia, videlicet, post ejus obitum repellendi ac
destruendi essent cives ejus, sed post ostensionem iræ minantis cœlesti protinus
miseratione refovendi. Cujus sequentia quoque psalmi eidem sensui concordare, qui
retractat intelligit. Impositum autem navi corpus venerabile patris, ad insulam
Lindisfarnensium retulimus; quod magno occurrentium agmine chorisque canentium
susceptum est, atque in ecclesia beati Apostoli Petri in dextera parte altaris petrino in
sarcophago repositum.’

131



CAP. XLI.—
QUOMODO PUER DÆMONIACUS SIT HUMO, CUI
LAVACRUM CORPORIS EJUS INFUSUM EST, IN AQUAM
MISSA SANCTUS.
Sed nec defuncto ac tumulato Christi famulo, signa sanitatum, quæ vivens exercuerat,
cessare potuerunt. Contigit namque puerum quendam in territorio Lindisfarnensium,
atrocissimo dæmone vexari, ita ut sensu rationis funditus amisso clamaret, ejularet, et
vel sua membra, vel quicquid attingere posset, morsibus dilaniare niteretur. Missus est
ad energumenum presbyter de monasterio; qui cum solitus fuisset per exorcismi
gratiam immundos fugare spiritus, huic tamen obsesso prodesse nil prorsus valebat;
unde dedit consilium patri illius, ut impositum carro puerum ad monasterium deferret,
atque ad reliquias beatorum martyrum, quæ ibi sunt, Dominum pro illo precaretur.
Fecit, ut monuerat; sed noluere sancti Dei martyres ei petitam reddere sanitatem, ut
quam celsum inter se locum Cuthbertus haberet, ostenderent. Cum ergo insanus
ululando, ingemiscendo, et frendendo dentibus nimio cunctorum visus et auditus
horrore concuteret, nec esset, qui aliquod remedii genus excogitare quivisset, tum
ecce, quidam de presbyteris edoctus in spiritu per opitulationem beati patris Cuthberti
illum posse sanari, venit clanculo ad locum, ubi noverat effusam fuisse aquam, qua
corpus ejus defunctum fuerat lotum, tollensque inde modicam humi particulam
immisit in aquam; quam deferens ad patientem, infudit in ore ejus, quo horribiliter
hiante voces diras ac flebiles emittebat. Statim autem ut attigit aquam, continuit
clamores, clausit os, clausit et oculos qui sanguinei et furibundi patebant, caput et
corpus totum reclinavit in requiem. Qui etiam placido sopore noctem transegit, et
mane de somno simul et vesania consurgens, liberatum se a dæmonio, quo
premebatur, beati Cuthberti meritis et intercessione cognovit. Mirandum et bonis
omnibus delectabile spectaculum, cum videres filium cum patre sospitem loca sancta
circuire, ac sanctorum auxilio gratias sanissima mente referre, qui pridie præ insania
mentis nec seipsum quis esset, vel ubi esset, poterat agnoscere. Qui ubi tota fratrum
caterva adstante, vidente et congratulante, ad reliquias martyrum genibus flexis dedit
laudem Deo Domino et Salvatori nostro Jesu Christo, jam et ab hostis verbere
liberatus, et in fide firmior quam fuerat effectus, ad propria rediit. Ostenditur usque
hodie fossa illa, cui memorabile infusum est lavacrum, quadrato schemate facta, ligno
undique circumdata et lapillis intus impleta; est autem juxta ecclesiam, in qua corpus
ejus requiescit, ad partem meridianam. Factumque est ex eo tempore, ut plures
sanitatum operationes per eosdem lapides, vel eandem terram, Domino donante,
fierent.


132



CAP. XLII.—
QUOMODO CORPUS IPSIUS POST UNDECIM SIT ANNOS
SINE CORRUPTIONE REPERTUM.
Volens autem latius monstrare Divina dispensatio, quanta in gloria vir sanctus post
mortem viveret, cujus ante mortem vita sublimis crebris etiam miraculorum patebat
indiciis, transactis sepulturæ ejus annis undecim, immisit in animo fratrum, ut
tollerent ossa illius, quæ, more mortuorum consumto jam et in pulverem redacto
corpore reliquo, sicca invenienda rebantur, atque in levi arca recondita, in eodem
quidem loco, sed supra pavimentum, dignæ venerationis gratia locarent. Quod dum
sibi placuisse Eadberto antistiti suo medio ferme Quadragesimæ tempore referrent,
annuit consilio eorum, jussitque, ut in die depositionis ejus, quæ est tertia decima
kalendarum Aprilium, hoc facere meminissent. Fecerunt autem ita; et aperientes
sepulchrum, invenerunt corpus totum, quasi adhuc viveret, integrum, et flexibilibus
artuum compagibus multo dormienti, quam mortuo, similius. Sed et vestimenta
omnia, quibus indutum erat, non solum intemerata, verum etiam prisca novitate et
claritudine miranda parebant. Quod ubi viderunt fratres, nimio mox timore sunt et
tremore perculsi, adeo ut vix aliquid loqui, vix auderent intueri miraculum quod
patebat, vix ipsi quid agerent nossent.
Extremam autem indumentorum ejus partem pro ostendendo incorruptionis signo
tollentes,—nam quæ carni illius proxima aderant prorsus tangere
timebant,—festinarunt referre antistiti quod invenerant; qui tum forte in remotiore a
monasterio loco, refluis undique maris fluctibus cincto, solitarius manebat. In hoc
etenim semper Quadragesimæ tempus agere, in hoc quadraginta ante Dominicum
natale dies in magna continentiæ, orationis, et lacrimarum devotione ducere
consueverat. In quo etiam venerabilis prædecessor ejus Cuthbertus, priusquam Farne
peteret, sicut et supra docuimus, aliquamdiu secretus Domino militabat. Attulerunt
autem et partem indumentorum, quæ corpus sanctum circumdederant. Quæ cum ille et
munera gratanter acciperet, et miracula libenter audiret, nam et ipsa indumenta quasi
patris adhuc corpori circumdata miro deosculabatur affectu: “Nova,” inquit,
“indumenta corpori pro his, quæ tulistis, circumdate, et sic reponite in theca, quam
parastis. Scio autem certissime, quia non diu vacuus remanebit locus, qui tanta
cœlestis miraculi virtute consecratus est. Et beatus est multum, cui in eo sedem
quiescendi Dominus veræ beatitudinis auctor atque largitor concedere dignatur.”
Adjecitque mirando, quæ quondam versibus dixi, et ait,
“Quis Domini expediet cœlestia munera dictis,
Vel paradisiacas quæ capit auris opes?
Dum pius, infesti disrupto pondere leti,
Vivere siderea semper in arce dabit;
Mortua nunc tanto qui membra decorat honore,
Pulchraque perpetuæ pignora præstat opis.
Quamque beata domus, sub tanto quæ hospite fulges,
Nescia quæ leti, lumine læta micas!
Nec tibi difficile, Omnipotens, mandare sub arvo,

133



Ne depasta voret funera labes edax;
Qui triduo servas ceti sub viscere vatem,
Lucis iter pandens mortis ab ore tuo;
Qui ignibus in mediis insontia membra tueris,
Ne Hebræum noceat Chaldea flamma decus.
Dena quater renovas per frigora plebis amictum
Quæ variam fugiens, invia servat, humum.
Qui rediviva levem formas in membra favillam,
Cum tremet angelicis mundus ab axe tubis.”
Hæc et hujusmodi plura ubi multis cum lacrimis ac magna compunctione pontifex
tremente lingua complevit, fecerunt fratres, ut jusserat; et involutum novo amictu
corpus levique in theca reconditum, super pavimentum sanctuarii composuerunt.

CAP. XLIII.—
QUOMODO CORPUS EADBERTI EPISCOPI IN TUMULO
VIRI DEI PONENTES, SARCOPHAGUM ILLIUS DESUPER
POSUERINT.
INTEREA Deo dilectus antistes Eadbertus morbo corripitur acerbo, et crescente per
dies multumque ingravescente ardore languoris, non multo post, id est, pridie nonas
Maias, etiam ipse migravit ad Dominum; impetrato ab eo munere, quod diligentissime
petierat, videlicet, ut non repentina morte, sed longa excoctus ægritudine, transiret e
corpore. Cujus corpus in sepulcro beati patris Cuthberti ponentes, apposuerunt
desuper arcam, in qua incorrupta ejusdem patris membra locaverant; ubi nunc usque,
si petentium fides exigat, miraculorum signa fieri non desinunt. Sed et indumenta,
quæ sanctissimum corpus ejus, vel vivum, vel sepultum, vestierant, a gratia curandi
non vacant.

CAP. XLIV.—
QUALITER ÆGROTUS AD TUMBAM EJUS SIT ORANDO
CURATUS.
DENIQUE adveniens transmarinis e partibus clericus quidam reverendissimi et
sanctissimi Wilbrordi Clementis Fresonum gentis episcopi, dum aliquot dies ibidem
hospes moraretur, decidit in infirmitatem gravissimam, ita ut, invalescente per longum
tempus molestia, jam desperatus jaceret. Qui cum victus dolore videretur sibi nec
mori, nec vivere, posse, invento salubri consilio, dixit ministro suo, ‘Obsecro
perducas me hodie post celebratas missas, adorare ad corpus sacratissimi viri Dei (erat
enim dies Dominica); spero per gratiam intercessionis ejus his cruciatibus eripiar, ut
vel sanatus ad præsentem vitam redeam, vel defunctus perveniam ad æternam.’ Fecit
ille ut rogaverat, baculoque innitentem ægrotum in ecclesiam non parvo cum labore
perduxit. Qui cum ad sepulchrum sanctissimi ac Deo dilecti patris genua curvaret,

134



caput in terram demitteret, pro sua sospitate rogaret, tantas continuo vires suum
corpus de incorrupto illius corpore accepisse persensit, ut absque labore ipse ab
oratione resurgeret; absque adminiculo vel ministri ducentis, vel baculi sustentantis,
ad hospitium rediret. Qui post dies paucos roborata ad integrum virtute, viam quam
disposuerat peregit.

CAP. XLV.—
QUOMODO PARALYTICUS SIT PER EJUS
CALCEAMENTA SANATUS.
ERAT in monasterio quodam non procul inde posito adolescens, ea, quam Græci
paralysin vocant, infirmitate detentus, omni membrorum officio destitutus. Unde
abbas ipsius sciens in monasterio Lindisfarnensium medicos esse peritissimos, misit
eum illo, rogans ut infirmanti, si quid possent curationis conferrent. Qui cum, suo
quoque abbate et episcopo jubentibus, diligenter illi adsisterent, et quicquid nossent
erga eum industriæ medicinalis impenderent, nihil omnino proficere valebant; quin
potius crescebat quotidie morbus et paulatim in deteriora vergebat, adeo ut, excepto
ore, nullum pæne membrum posset loco movere. Cumque a carnalibus medicis diu
frustra laborantibus desperatus ac desertus jaceret, confugit ad auxilium Medici
cœlestis; qui in veritate petitus, propitius fit omnibus iniquitatibus nostris, et qui sanat
omnes languores nostros. Rogavit namque ministrum suum, ut aliquam sibi portionem
de incorruptibilibus sacri corporis adferret exuviis, quia crederet per hujus se virtutem
ad gratiam sanitatis, Domino largiente, reversurum. Qui, consulto abbate, attulit
calceamenta, quæ viri Dei in sepulchro pedes induerant, et ea pedibus dissolutis
ægroti circumdedit; siquidem primo a pedibus eum paralysis apprehenderat. Fecit
autem hoc noctis initio, cum tempus requiescendi adesset; statimque ille placidum
dimissus in soporem, procedente intempestæ noctis silentio, cœpit alternis palpitare
pedibus, ut palam qui vigilabant et videbant ministri animadverterent, quia donata per
reliquias viri sancti virtute medicandi, sanitas optata a planta pedum in cetera membra
esset transitura: at ubi consuetum in monasterio nocturnæ orationis signum insonuit,
excitatus sonitu resedit ipse. Nec mora, solidatis interna virtute nervis, artuumque
compagibus universis, ac dolore fugato, sanatum se esse intelligens surrexit, et in
gratiarum actione Domino omne nocturnæ sive matutinæ psalmodiæ tempus stando
persolvit. Mane autem jam facto, processit ad ecclesiam, videntibusque et
congratulantibus universis, circuit loca sancta orando, et suo Salvatori sacrificium
laudis offerendo. Factumque est ut pulcherrima rerum conversione, is qui dissolutus
toto corpore illuc in vehiculo perlatus fuerat, inde strictis firmatisque membris
omnibus, domum per se rediret incolumis. Unde meminisse juvat, quia hæc est
immutatio dexteræ Excelsi, cujus memoranda ab initio mirabilia mundo fulgere non
cessant.


135



CAP. XLVI.—
QUALITER ANACHORITA FELGELDUS OPERIMENTO
PARIETIS EJUS SIT A VULTUS TUMORE MUNDATUS.
Nec prætereundum arbitror quid miraculi cœlestis etiam per reliquias sanctissimi
oratorii, in quo pater venerabilis solitarius Domino militare consueverat, Divina pietas
ostenderit. Quod tamen utrum meritis ejusdem beati patris Cuthberti, an successoris
ejus Ethelwaldi, viri æque Deo dediti, adscribendum sit, internus Arbiter noverit.
Neque aliqua ratio vetat utriusque merito factum credi, comitante etiam fide
reverendissimi patris Felgeldi; per quem et in quo miraculum ipsum, quod refero,
sanationis completum est. Ipse est qui tertius ejusdem loci et militiæ spiritualis heres,
hodie major septuagenario in magno vitæ futuræ desiderio terminum præsentis
exspectat.
Cum ergo viro Domini Cuthberto ad cœlestia regna translato, Ethelwaldus ejusdem
insulæ et monasterii colonus exsistere cœpisset, qui et ipse multos antea per annos in
monachica conversatione probatus, rite gradum anachoreticæ sublimitatis ascendebat;
reperit quia parietes præfati oratorii, qui tabulis minus diligenter coaptatis erant
compositi, longa essent vetustate dissoluti, et separatis ab invicem tabulis, facilem
turbinibus præbuissent ingressum. Sed vir venerabilis, qui cœlestis ædificii magis
quam terreni decorem quærebat, sumto fæno, vel argilla, vel quicquid hujusmodi
materiæ reperisset, stipaverat rimulas, ne quotidianis imbrium sive ventorum injuriis
ab orandi retardaretur instantia. Cum hæc igitur Ethelwaldus ingressus locum vidisset,
postulavit a frequentantibus se fratribus pelliculam vituli, eamque illo in angulo, quo
et ipse et prædecessor ejus Cuthbertus sæpius orans stare vel genuflectere solebat,
clavis affixam violentiis procellarum opposuit.
At postquam ipse quoque, expletis ibi duodecim continuis annis, gaudium supernæ
beatitudinis intravit, ac tertius locum eundem Felgeldus inhabitare cœpit, placuit
reverendissimo Lindisfarnensis ecclesiæ pontifici Eadfrido, dissolutum vetustate
oratorium illud a fundamentis restaurare. Quod cum esset opus expletum, et multi
devota religione a beato Christi athleta Felgeldo postularent, quatenus aliquam illis
particulam de reliquiis sancti ac Deo dilecti patris Cuthberti, sive successoris ejus
Ethelwaldi, dare debuisset; visum est illi divisam particulatim memoratam pelliculam
petentibus dandam. Sed daturus eam aliis, prius in se ipse, quid hæc virtutis haberet,
expertus est. Habebat namque vultum deformi rubore simul et tumore perfusum; cujus
quidem futuri in eo languoris et prius, cum adhuc communi inter fratres vita degeret,
aspicientibus in facie ejus signa patebant. At cum in solitudine remotus minorem
corpori cultum, majorem adhiberet continentiam, et quasi diutino carcere inclusus,
rarius vel fotu solis, vel aeris uteretur afflatu, excrevit languor in majus, faciemque
totam tumenti ardore replevit. Timens ergo, ne forte magnitudine hujusmodi
infirmitatis solitariam deserere vitam, et communem necesse esset conversationem
repetere, fideli usus est præsumtione, speravitque se illorum ope curandum, quorum
se mansionem tenere et vitam gaudebat imitari. Mittens enim præfatæ partem
pelliculæ in aquam, ipsa aqua lavit suam faciem, statimque tumor omnis, qui hanc
obsederat, et scabies fœda recessit; juxta quod mihi et primo religiosus quidam

136



presbyter hujus monasterii Girvensis indicavit, qui se vultum illius et prius tumentem
ac deformem nosse, et postea mundatum per fenestram manu palpasse, referebat; et
ipse postmodum Felgeldus retulit, astruens quia res ita, ut presbyter narraverat, esset
expleta, et quod ex eo tempore, cum inclusus per multa annorum curricula maneret, ut
prius, immunem ab hujusmodi molestia vultum semper haberet; agente gratia Dei
omnipotentis, quæ et in præsenti multos et in futuro omnes cordis et corporis nostri
languores sanare consuevit, satiansque in bonis desiderium nostrum, sua nos in
perpetuum misericordia et miseratione coronat. Amen.


137

