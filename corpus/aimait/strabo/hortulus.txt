
                                   Incipit liber de cultura hortorum
                                   Strabi seu Strabonis feliciter


                                       1
                                       De cultura hortorum

                                   Plurima tranquillae cum sint insignia vitae,
                                   Non minimum est, si quis Pestanae deditus arti
                                   Noverit obsceni curas tractare Priapi.
                                   Ruris enim quaecumque datur possessio, seu sit
                             5
                                   Putris, harenoso qua torpet glarea tractu,
                                   Seu pingui molita graves uligine foetus,
                                   Collibus erectis alte sita, sive iacenti
                                   Planitie facilis, clivo seu vallibus horrens,
                                   Non negat ingenuos holerum progignere fructus,
                             10
                                   Si modo non tua cura gravi compressa veterno
                                   Multiplices holitoris opes contempnere stultis
                                   Ausibus assuescit, callosasque aere duro
                                   Detrectat fuscare manus et stercora plenis
     Vitat in arenti disponere pulvere qualis.
15
     Haec non sola mihi patefecit opinio famae
     Vulgaris, quaesita libris nec lectio priscis,
     Sed labor et studium, quibus otia longa dierum
     Postposui, expertum rebus docuere probatis.


        2
        Difficultas assumpti laboris

     Bruma senectutis vernacula, totius anni
20
     Venter et ampliflui consumptrix saeva laboris,
     Veris ubi adventu terrarum pulsa sub imas
     Delituit latebras, vestigiaque horrida avarae
     Ver hiemis reduci rerum delere pararet
     Scemate, et antiquo languentia rura nitori
25
     Reddere, ver orbis primum caput et decus anni,
     Purior aura diem cum iam reserare serenum
     Inciperet, Zephirosque herbae floresque secuti
     Tenuia porrigerent radicis acumina, caeco
     Tecta diu gremio, canasque exosa pruinas,
30
     Cum silvae foliis, montes quoque gramine pingui,
     Prataque conspicuis vernarent laeta virectis,
     Atriolum, quod pro foribus mihi parva patenti
     Area vestibulo solis convertit ad ortum,
     Utricae implerunt, campique per aequora parvi
35
     Illita ferventi creverunt tela veneno.
     Quid facerem? tam spissus erat radicibus infra
     Ordo catenatis, virides ut texere lentis
     Viminibus crates stabuli solet arte magister:
     Ungula cornipedum si quando humore nocetur
40
     Collecto et putres imitatur marcida fungos.
     Ergo moras rumpens Saturni dente iacentes
     Aggredior glebas, torpentiaque arva revulsis
     Sponte renascentum complexibus urticarum
     Erigo et umbricolis habitata cubilia talpis
45
     Diruo, lumbricos revocans in luminis oras.
     Inde Nothi coquitur flabris solisque calore
     Areola et lignis ne diffluat obsita quadris
     Altius a plano modicum resupina levatur,
     Tota minutatim rastris contunditur uncis,
50
     Et pinguis fermenta fimi super insinuantur.
     Seminibus quaedam temptamus holuscula, quaedam
     Stirpibus antiquis priscae revocare iuventae.


        3
        Instantia cultoris et fructus operis

     Denique vernali interdum conspergitur imbre
     Parva seges, tenuesque fovet praeblanda vicissim
55
     Luna comas; rursus si quando sicca negabant
     Tempora roris opem, culturae impulsus amore,
     Quippe siti metuens graciles torpescere fibras,
     Flumina pura cadis inferre capacibus acri
     Curavi studio, et propriis infundere palmis
60
     Guttatim, ne forte ferocior impetus undas
     Ingereret nimias, et semina iacta moveret.
     Nec mora, germinibus vestitur tota tenellis
     Areola et quamquam illius pars ista sub alto
     Arescat tecto, pluviarum et muneris expers
65
     Squaleat aerii, pars illa perennibus umbris
     Diffugiat solem, paries cui celsior ignei
     Sideris accessum lateris negat obice duri,
     Non tamen ulla sibi fuerant quae credita pridem
     Spe sine crementi pigro sub cespite clausit.
70
     Quin potius quae sicca fere et translata subactis
     Suscepit scrobibus, redivivo plena virore
     Restituit, reparans numeroso semina fructu.
     Nunc opus ingeniis, docili nunc pectore et ore,
     Nomina quo possim viresque attingere tantae
75
     Messis, ut ingenti res parvae ornentur honore.




        4
        Salvia

     Lelifagus prima praefulget fronte locorum,
     Dulcis odore, gravis virtute atque utilis haustu.
     Pluribus haec hominum morbis prodesse reperta
     Perpetui viridi meruit gaudere iuventa.
80
     Sed tolerat civile malum: nam saeva parentem
     Progenies florum, fuerit ni dempta, perurit
     Et facit antiquos defungier invida ramos.




        5
        Ruta
        

     Hoc nemus umbriferum pingit viridissima rutae
     Silvula ceruleae, foliis quae praedita parvis
85
     Umbellas iaculata breves, spiramina venti
     Et radios Phoebi caules transmittit ad imos,
      Attactuque graves leni dispergit odores.
      Haec cum multiplici vigeat virtute medellae,
      Dicitur occultis adprime obstare venenis
90
      Toxicaque invasis incommoda pellere fibris.




         6
         Abrotanum
        

      Nec minus abrotani promptum est mirarier alte
      Pubentis frutices et quae inspicat aristas
      Ramorum ubertas, tenues imitata capillos.
      Huius odoratum lento cum vimine crinem
95
      Poeoniis carptum prodest miscere medellis.
      Febribus obstat enim, telum fugat, adiuvat artus,
      Quos incerta premit furtivae iniuria guttae.
      Praeterea tot habet vires quot fila comarum.




         7
         Cucurbita
         

      Haud secus altipetax semente cucurbita vili
100
      Assurgens, parmis foliorum suscitat umbras
      Ingentes, crebrisque iacit retinacula ramis.
      Ac velut ulmum hedera implicuit cum frondibus altam,
      Ruris abusque sinu toti sua brachia circum
      Laxa dedit ligno, summumque secuta cacumen
105
      Corticis occuluit viridi tutamine rugas:
      Aut arbustivum vitis genus, arbore cum se
      Explicuit quavis, ramorumque alta corimbis
      Vestiit, et propria sursum se sponte levavit -
      Visitur ergo rubens aliena in sede racemus
110
      Dependere, premit tabulata virentia Bachus,
      Pampinus et frondes discernit latior altas -
      Sic mea sic fragili de stirpe cucurbita surgens
      Diligit appositas, sua sustentacula, furcas,
      Atque amplexa suas uncis tenet unguibus alnos.
115
      Ne vero insano divelli turbine possit,
      Quot generat nodos, tot iam retinacula tendit,
      Et quoniam duplicem producunt singula funem,
      Undique fulturam dextra levaque prehendunt,
      Et velut in fusum nentes cum pensa puellae
120
      Mollia traiciunt spirisque ingentibus omnem
      Filorum seriem pulchros metantur in orbes,
      Sic vaga tortilibus stringunt ammenta catenis
      Scalarum teretes involvuntque ilico virgas,
      Viribus et discunt alienis tecta cavarum
125
      Ardua porticuum volucri superare natatu.
      Iam quis poma queat ramis pendentia passim
      Mirari digne? quae non minus undique certis
      Sunt formata viis, quam si tornatile lignum
      Inspicias medio rasum, quod mamfure constat.
130
      Illa quidem gracili primum demissa flagello
      Oblongo, tenuique ferunt ingentia collo
      Corpora, tum vastum laxatur in ilia pondus,
      Totum venter habet, totum alvus, et intus aluntur
      Multa cavernoso seiunctim carcere grana,
135
      Quae tibi consimilem possunt promittere messem.
      Ipsos quin etiam tenero sub tempore fructus,
      Ante humor quam clausa latens per viscera sero
      Autumni adventu rarescat, et arida circum
      Restiterit cutis, inter opes transire ciborum
140
      Saepe videmus, et ardenti sartagine pinguem
      Combibere arvinam, et placidum secmenta saporem
      Ebria multotiens mensis praestare secundis.
      Si vero aestivi sinitur spiramina solis
      Cum genitrice pati et matura falce recidi,
145
      Idem foetus in assiduos formarier usus
      Vasorum poterit, vasto dum viscera ventre
      Egerimus, facili radentes ilia torno.
      Nonnunquam hac ingens sextarius abditur alvo,
      Clauditur aut potior mensuarae portio plenae,
150
      Amphora quae, piceo linitur dum gluttine, servat
      Incorrupta diu generosa dona Liei.
          8
          Pepones
          

      Hoc simul in spatio, campi quo figitur imis
      Haec tam laeta, vili quam carmine pinxi,
      Visitur alterius vitis genus acre per aequor
155
      Serpere pulvereum et fructus nutrire rotundos.
      Pomorum haec species terrae super arida vulgo
      Terga iacens crementa capit pulcherrima, donec
      Solibus aestivis flavos intincta colores
      Messoris calathos matura fruge replerit.
160
      Tum videas aliis teretem satis esse figuram,
      Undique porro aliis oblongo scemate ventrem
      Demissum, nucis aut ovi versatilis instar,
      Vel qualis manibus quondam suspensa supinis
      Lucet agens circum lomenti bulla salivam
165
      Ante recens maceretur aquis quam spuma refusis;
      Dum lentescit adhuc digitis luctantibus, et se
      Alternis vicibus studioque fricantibus uno,
      Inter utramque manum parvo fit parvus hiatu
      Exitus, huc stricto lenis meat ore Nothi vis,
170
      Distenditque cavum vitrea sub imagine pondus,
      Et centrum medio confingit labile fundo,
      Undique conveniat cameri quo inflexio tecti.
      Ergo calyps huius penetrat dum viscera pomi,
      Elicit humoris largos cum semine rivos
175
      Multiplici: tum deinde cavum per plurima tergus
      Frustra manu spargens hortorum laetus opimas
      Delicias conviva capit, candorque saporque
      Oblectant fauces, nec duros illa molares
      Esca stupere facit, facili sed mansa voratu
180
      Vi naturali frigus per viscera nutrit.
         9
         Absinthium
         

      Proximus absinthi frutices locus erigit acris,
      Herbarum matrem simulantes vimine lento.
      In foliis color est alius, ramisque odor alter
      Puberibus, longeque saporis amarior haustus.
185
      Ferventem domuisse sitim, depellere febres
      Hoc solet auxilium clara virtute probatum.
      Si tibi praeterea caput acri forte dolore
      Pulsetur subito, vel si vertigo fatiget,
      Huius opem rimare, coquens frondentis amaram
190
      Absinthi silvam, tum iura lebete capaci
      Effunde, et capitis perfunde cacumina summi.
      Quo postquam ablueris graciles humore capillos,
      Devinctas frondes super imposuisse memento.
      Tum mollis fotos constringat fascia crines,
195
      Et post non multas elapsi temporis horas
      Hoc inter reliquas eius mirabere vires.




         10
         Marrubium
         

      Quid referam iuxta positi nimiumque potentis
      Marrubii non vile genus, licet acrius ora
      Mordeat et longe gustum disiungat odore.
200
      Dulce enim olet, non dulce sapit, sed pectoris aegros
      Comprimit angores, tristi dum sumitur haustu.
      Praecipue talis caleat si potus ab igni
      Et coenam cyatis cogatur claudere crebris.
      Si quando infensae quaesita venena novercae
205
      Potibus inmiscent dapibusve aconita dolosis
      Tristia confundunt, extemplo sumpta salubris
      Potio marrubii suspecta pericula pressat.




         11
         Foeniculum
        

      Nec maratri taceatur honor, quod stipite forti
      Tollitur, et late ramorum brachia tendit,
210
      Dulce satis gustu dulcem satis addit odorem.
      Hoc oculis, quos umbra premit, prodesse locuntur,
      Huius item semen foetae cum lacte capellae
      Absumptum ventris fertur mollire tumorem
      Cunctantisque moras dissolvere protinus alvi.
215
      Praeterea radix maratri commixta liquori
      Lenaeo tussim percepta repellit anhelam.




         12
         Gladiola
         

      Te neque transierim Latiae cui libera linguae
      Nomine de gladii nomen facundia finxit.
      Tu mihi purpurei progignis floris honorem,
220
      Prima aestate gerens violae iucunda nigellae
      Munera, vel qualis mensa sub Apollinis alta
      Investis pueri pro morte recens yacincthus
      Exiit et floris signavit vertice nomen.
      Radicis ramenta tuae siccata fluenti
225
      Diluimus contusa mero saevumque dolorem
      Vesicae premimus tali non secius arte.
      Pignore fullo tuo lini candentia texta
      Efficit, ut rigeant dulcesque imitentur odores.




         13
         Lybisticum
        

      Inter odoratam memorare lybistica silvam
230
      Fortia, suadet amor parvi diffusior horti.
      Hoc germen suco quamvis et odore gemellis
      Orbibus officere et tenebras inferre putetur,
      Semina saepe tamen quaesitis addere curis
      Parva solet, famamque aliena laude mereri.




         14
         Cerfolium
         

235
      Quae tot bellorum, tot famosissima rerum
      Magnarum monimenta sacro pia conficis ore,
      Exiles, Erato, non dedignare meorum
      Divitias holerum versu perstringere mecum.
      Infirmis divisa licet Macedonia ramis
240
      Spargitur, et crebris ignobile semen aristis
      Sufficit, illa tamen toto reparabilis anno
      Pauperiem largo solatur munere plebis
      Indiguae, nec non restringere sanguinis undas
      Corpore diffusas facili solet obvia gustu.
245
      Illa quoque infesto venter dum forte dolore
      Turbatur, fomenta super non irrita ducit,
      Puleium sibimet frondesque papaveris addens.




         15
         Lilium
     

      Lilia quo versu candentia, carmine quove
      Ieiunae macies satis efferat arida Musae?
250
      Quorum candor habet nivei simulacra nitoris,
      Dulcis odor silvas imitatur flore Sabeas.
      Non Parius candore lapis, non nardus odore
      Lilia nostra premit, necnon si perfidus anguis
      Ingenitis collecta dolis serit ore venena
255
      Pestifero, caecum per vulnus ad intima mortem
      Corda feram mittens, pistillo lilia praestat
      Commacerare gravi sucosque haurire Falerno.
      Si quod contusum est summo liventis in ore
      Ponatur puncti, tum iam dinoscere vires
260
      Magnificas huiusce datur medicaminis ultro.
      Haec etiam laxis prodest contusio membris.




         16
         Papaver
         
      Et Cereale quidem nugarum in parte papaver
      Hac memorare placet, quod raptu mesta puellae
      Mater, ut immensis optata oblivia mentem
265
      Exuerent curis, fertur Latona vorasse.
      Hoc simul auxilio carbunculus ater, ab imo
      Pectore qui ructus nimium convolvit amaros
      Oris adusque fores, reprimi persaepe videtur.
      Huius ad alta caput granorum semine fetum
270
      Protento fragilique solet se tollere collo,
      Inque modum mali, regio cui Punica nomen
      Indidit, unius patulo sub pellis amictu
      Grana celebrandae virtutis plurima claudit,
      Deque sono mandentis habet formabile nomen.




         17
         Sclarega [et Costus]

275
      Hic umbrosa novos inter sclarega virores
      Stipite praevalido assurgens, ramosque comasque
      Altius extollit: quae quamvis rarius ulli
      Quaesita auxilio medicorum paene putetur
      Effugisse manus; dulci tamen indita caldae
280
      Et vires et odorati fermenta saporis
      Praestat. Eam iuxta hortensis non extima costi
      Silva latet stomachique moras ventremque salubri
      Provocat auxilio radicis munere coctae.




         18
         Menta
  
      Nec mihi defuerit vulgaris copia mentae
285
      Multa per et genera et species diversa coloresque
      Et vires. huius quoddam genus utile vocem
      Raucisonam claro rursus redhibere canori
      Posse putant, eius sucos si fauce vorarit
      Ieiuna, quem crebra premens raucedo fatigat.
290
      Est aliud praepingue genus huiusce frutecti,
      Quod iam non parvi diffundat germinis umbras,
      Celsa ebuli sed more petens a stipite forti
      Undique maiores foliorum prorogat alas,
      Quis odor alter inest pauloque immitior haustus.
295
      Sed si quis vires speciesque et nomina mentae
      Ad plenum memorare potest, sciat ille necesse est,
      Aut quot Eritreo volitent in gurgite pisces,
      Lemnius aut altum quot in aera Mulcifer ire
      Scintillas vastis videat fornacibus Aetnae.




         19
         Puleium


300
      Non patitur cunctas angustia carminis huius
      Pulei virtutes celeri comprendere versu.
      Hoc apud Indorum tanti constare peritos
      Fertur, apud Gallos quanti valet Indica nigri
      Congeries piperis. Quis iam dubitare sinetur
305
      Hac herba plures leniri posse labores,
      Quam pretiis inhianter emit ditissima tantis
      Gens, hebenoque auroque fluens et mira volenti
      Quaeque ferens mundo. O magna laudanda tonantis
      Virtus et ratio, nullis quae munera terris
310
      Larga suae non pandit opis! quae rara sub isto
      Axe videre soles, aliis in partibus horum
      Copia tanta iacet, quantum vilissima tecum
      Efficiunt: rursus quaedam quae spreta videntur
      Forte tibi, magno mercantur ditia regna,
315
      Altera ut alterius potiatur foenore tellus,
      Orbis et in toto per partes una domus sit.
      Puleium quoque decoctum curabit, amice,
      Et potu et fotu stomachum, mihi crede, morantem.
      Dum canimus quae certa gravi ratione tenemus,
320
      Quaedam audita etiam vero miscere coturno
      Fas ususque sinit: ramum coniungito pulei
      Auriculae, ne forte caput turbaverit aestus
      Solis in aerio si te perflarit aperto.
      Quod nisi me currens deponere vela Thalia
325
      Cogeret ac tandem portus intrare moneret,
      Hinc tibi multiplices poteram decerpere flores.




          20
          Apium
         

      Quamvis in nostris apium vilesceret hortis,
      Et solo id multi prodesse sapore putarint,
      Plura tamen propriis medicamina viribus acri
330
      Exhibet auxilio. Cuius si trita capessas
      Semina, torquentes urinae frangere tricas
      Dicitur; ipsum etiam tenero cum germine mansum
      Concoquit errantes stomachi penetralibus escas.
      Corporis hunc regem turbans si nausia vexet,
335
      Mox apium lympha tristique bibatur aceto,
      Passio tum celeri cedet devicta medellae.




          21
          Vettonica
        

      Montibus et silvis, pratis et vallibus imis
      Vettonicae pretiosa licet collectio cunctis
      Paene locis superest passim, tamen hanc quoque noster
340
      Hortus habet cultaque docet mansuescere terra.
      Haec tantum meruit generali nomine laudis,
      Ut si quid mea Musa velit superaddere, tandem
      Mole operis devicta sui iam sentiat, illa
      Utilitate minus quicquid deprompserit esse.
345
      Hanc viridem si forte tuos coneris in usus
      Carpere siccatamve hiemi deponere pigrae,
      Turbida sive tuas oblectant pocula fauces,
      Seu potius longo tibi defaecata labore
      Dona placent, huius virtus mirabilis herbae
350
      Omnia sufficiet; quam quosdam pendere tanti
      Novimus, ut contra totam quae iniuria corpus
      Impetit interius, muniri viribus eius
      Sese posse rati, soleant haurire diebus
      Continuis hoc acre genus medicaminis almi.
355
      Praeterea caput infesto si vulnere fractum
      Tabuerit, tum crebra terens imponito sacrae
      Tegmina vettonicae, statim mirabere vires
      Illius, in solidum fuerit dum clausa cicatrix.




         22
         Agrimonia
    

      Hic quoque sarcocolam, campos quae plurima passim
360
      Vestit et effetis silvarum inventa sub umbris
      Nascitur, ordinibus facile est discernere pulchris.
      Haec praeter varium latae virtutis honorem
      Trita domat ventris praedirum et pota dolorem.
      Si quae forte calybs infensus vulnera membris
365
      Indiderit nostris, huius temptare iubemur
      Auxilium, partique imponere tunsa patenti
      Germina, maturum nacturi hac arte vigorem,
      Si tamen addatur mordens cataplasmati acetum.
         23
         Ambrosia


      Haud procul ambrosiam vulgo quam dicere mos est
370
      Erigitur, laudata quidem, sed an ista sit illa,
      Cuius in antiquis celeberrima mentio libris
      Fit, dubium est multis. Medici tamen arte suapte
      Hanc utcumque colunt, tantum quae sanguinis hausta
      Absumit, quantum potus ingesserit almi.




         24
         Nepeta


375
      Herbarum in numero, quas hortulus ille recenti
      Semper prole creat, nepetae non segnior exit
      Surculus, urticam foliis simulantibus, alto
      Vertice praegratum late largitus odorem.
      Haec variis olim morborum accommoda curis,
380
      Non extrema alias inter decernitur herbas.
      Huius enim sucus, roseo commixtus olivo,
      Efficit unguentum, laesae quod vulnera carnis
      Atque cicatricum deformia signa novarum
      Posse abolere aiunt, prisco et reparare nitori,
385
      Et revocare pilos, plagae quos forte recentis
      Pestis hiulca tulit, sanie taboque peresos.




         25
         Rafanum

      Hic rafanum radice potens latoque comarum
      Tegmine sublatum extremus facit ordo videri.
      Cuius amara satis quatientem viscera tussim
390
      Mansa premit radix, triti quoque seminis haustus
      Eiusdem vitio pestis persaepe medetur.




         26
         Rosa


      Iam nisi me fessum via longio indupediret,
      Scrupens atque novi terreret carminis ordo,
      Debueram viburna rosae pretiosa metallo
395
      Pactoli et niveis Arabum circumdare gemmis.
      Haec quia non Tyrio Germania tinguitur ostro,
      Lata nec ardenti se Gallia murice iactat,
      Lutea purpurei reparat crementa quotannis
      Ubertim floris, tantum qui protinus omnes
400
      Herbarum vicisse comas virtute et odore
      Dicitur, ut merito florum flos esse feratur.
      Inficit hic oleum proprio de nomine dictum,
      Quod quam saepe fiat mortalibus utile curis,
      Nec meminisse potest hominum nec dicere quisquam.
405
      Huic famosa suos opponunt lilia flores,
      Longius horum etiam spirans odor imbuit auras,
      Sed si quis nivei candentia germina fructus
      Triverit, aspersi mirabitur ilicet omnem
      Nectaris ille fidem celeri periisse meatu,
410
      Hoc quia virginitas fama subnixa beata
      Flore nitet, quam si nullus labor exagitarit
      Sordis et illiciti non fregerit ardor amoris,
      Flagrat odore suo. Porro si gloria pessum
      Integritatis eat, foetor mutabit odorem.
415
      Haec duo namque probablilium genera inclyta florum
      Ecclesiae summas signant per saecula palmas,
      Sanguine martyrii carpit quae dona rosarum,
      Liliaque in fidei gestat candore nitentis.
      O mater virgo, fecundo germine mater,
420
      Virgo fide intacta, sponsi de nomine sponsa,
      Sponsa, columba, domus regina, fidelis amica,
      Bello carpe rosas, laeta arripe lilia pace.
      Flos tibi sceptrigero venit generamine Iesse,
      Unicus antiquae reparator stripis et auctor;
425
      Lilia qui verbis vitaque dicavit amoena,
      Morte rosas tinguens, pacemque et proelia membris
      Liquit in orbe suis, virtutem amplexus utramque.
      Premiaque ambobus servans aeterna triumphis.


          27
          Commendatio opusculi

      Haec tibi servitii munuscula vilia parvi
430
      Strabo tuus, Grimalde pater doctissime, servus
      Pectore devoto nullius ponderis offert,
      Ut cum consepto vilis consederis horti
      Subter opacatas frondenti vertice malos,
      Persicus imparibus crines ubi dividit umbris,
435
      Dum tibi cana legunt tenera lanugine poma
      Ludentes pueri, scola laetabunda tuorum,
      Atque volis ingentia mala capacibus indunt,
      Grandia conantes includere corpora palmis:
      Quo moneare habeas nostri, pater alme, laboris,
440
      Dum relegis quae dedo volens, interque legendum
      Ut vitiosa seces, deposco, placentia firmes.
      Te deus aeterna faciat virtute virentem
      Inmarcescibilis palmam comprendere vitae:
      Hoc pater, hoc natus, hoc spiritus annuat almus.
