praefatio

DOMINO SANCTO ET DOTE MERITORVM SACRIS ALTARIBVS ADSCITO PARITER ET
EDVCTO GREGORIO PAPAE FORTVNATVS. Acuminum suorum luculenta veteris aetatis 
ingenia qui natura fervidi, curatura fulgidi, usu triti, auso securi, ore freti, more 
festivi, praeclaris operibus celebrati posteris stupore laudanda reliquere vestigia, certe
illi inventione providi, partitione serii, distributione librati, epilogiorum calce iucundi,
colae fonte proflui, commate succiso venusti, tropis paradigmis perihodis 
epichirematibus coronati pariter et cothurnati tale sui canentes dederunt specimen, ut adhuc
nostro tempore quasi sibi postumi vivere credantur etsi non carne, vel carmine.
2	(2) Quos licet sors fine tulerit.
3	tamen, cum dicta permanent vivaci memoriae, de 
mortuis aliquid mors reliquit nec totum usquequaque sepelivit in tumulo cui restat 
liberum, ut vel lingua vivat in mundo: hoc nesciens avara mors auferre cum funere, quod
per ora viventium defunctos videt currere si non pede, poemate.
4	in hoc tamen melius
superata mors invida, si se sermone senserit et mercede bis victam. (3) Sed sicut
hos quos clarae linguae iactitat lux inlustres, quorum fuerat aperte damnum pati
dicta celari, qui pomposae facundiae florulenta germina nisi misissent in publicum,
fecerant peculatum, merito famae radii per quaqua traxerunt, ut peragrantes omnia,
quotquot magis carmina locis innotescerent, laus egerit, ita fit eis consultius si 
occulantur taciti, qui fastidiri poterunt revelati; nec tantum sit exprobrabile nesciri
quod horreat, quam patesci quod urat; minorisque dispendii celata videatur inscitia
quam prolata, quia illic obstat pudor ne prodatur notitia, hic audacia proditur ut 
ingerat notam. (4) Vnde, vir apostolice praedicande papa Gregori, quia viritim 
flagitas, ut quaedam ex opusculis inperitiae meae tibi transferenda proferrem, nugarum
mearum admiror te amore seduci, quae cum prolatae fuerint nec mirari poterunt nec
amari; praesertim quod ego impos de Ravenna progrediens Padum Atesim Brintam
Plavem Liquentiam Teliamentumque tranans, per Alpem Iuliam pendulus montanis
anfractibus, Drauum Norico, Oenum Breonis, Liccam Baiuaria, Danuvium 
Alamannia, Rhenum Germania transiens ac post Mosellam, Mosam, Axonam et Sequanam,
Ligerem et Garonnam, Aquitaniae maxima fluenta, transmittens, Pyrenaeis occurrens
Iulio mense nivosis paene aut equitando aut dormitando conscripserim; ubi inter
barbaros longo tractu gradiens aut via fessus aut crapula, brumali sub frigore, Musa
hortante nescio gelida magis an ebria novus Orpheus lyricus silvae voces dabam,
silva reddebat. (5) Quid inter haec extensa viatica consulte dici potuerit, censor
ipse mensura, ubi me non urguebat vel metus ex iudice vel probabat usus ex lege
nec invitabat favor ex comite nec emendabat lector ex arte, ubi mihi tantundem 
valebat raucum gemere quod cantare apud quos nihil disparat aut stridor anseris aut
canor oloris, sola saepe bombicans barbaros leudos arpa relidens; ut inter illos egomet
non musicus poeta, sed muricus deroso flore carminis poema non canerem, sed 
garrirem, quo residentes auditores inter acernea pocula salute bibentes insana Baccho
iudice debaccharent.
5	quid ibi fabre dictum sit ubi quis sanus vix creditur, nisi secum
pariter insanitur, quo gratulari magis est si vivere licet post bibere, de quo 
convivani thyrsicum non fatidicum licet exire, sed fatuum? cum quantum ad mei sensus
intellegentiam pertinet, quia se pigra non explicat, brutae animae ipsa ieiuna sunt
ebria. (6) Hinc est quod latens opusculum, etsi minus videtur esse famosum, plus
liberum, quia de examinatione non habet quod tam trepidet privatum quam publicum :
unde necessarie angusti sensus ingenium se mensuret censore, quod est mittendum
sub iudice. sed quoniam [me] humilem inpulsum alacriter, acrius renitentem, sub
testificatione divini mysterii et splendore virtutum beatissimi Martini coniurans hortaris
sedulo, ut contra pudorem meum deducar in publicum, me meis frivulis arbitrem
scabrosi operis ignorantiam confitente, quod aliis poscentibus patefacere distuli, 
oboediendo cedo virtuti, hanc saltim obtemperanti vicissitudinem repensus usi, ut quia haec
favore magis delectantur quam iudice, aut tibi tantummodo innotescentia relegas aut
intimorum auribus tecum amicaliter quaeso conlatura committas.

1)

1	Ad Vitalem episcopum Ravennensem
Antistes domini, meritis in saecula vivens,
gaudia qui Christi de grege pastor habes:
cum te Vitalem voluit vocitare vetustas,
noverat aeternum te meruisse diem;
dignus apostolica praefulgens mente sacerdos,
qui sacer Andreae tam pia templa locas.
2	quam bene pro meritis domini consedit in aula,
per quem digna deo est aedificata domus!
sumpsisti a domino culmen cui culmina condis:
qui tibi digna dedit reddis honore vicem.
3	emicat aula potens, solido perfecta metallo,
quo sine nocte manet continuata dies,
invitat locus ipse deum sub luce perenni,
gressibus ut placidis intret amando lares.
4	qui loca das populis.
5	dominum quo semper adorent,
ut capiant veniam te facis esse viam.
6	gratia mens animus bonitas dilectio plebis
et gradus et pietas te dedit esse patrem.
7	prosperitas se vestra probat, quae gaudia supplens
intulit egregios ad tua vota viros.
8	dux nitet hinc armis.
9	praefectus legibus illinc:
venerunt per quos crescere festa solent.
10	ne tibi desit honor, populum deus auxit opimum,
qui vidit sensum hoc voluisse tuum.
11	mysterium fidei conplevit vota petenti:
felix cui dominus quae cupis ipsa vehit!
plurima divino celebres sollemnia dono
atque dei florens templa locando colas.

1	Versus de templo domni Andreae quod aedificavit Vitalis episcopus
Ravennensis
Quisquis ad haec sancti concurris limina templi,
si venias supplex, hic prece sumis opem.
2	quam sacer antistes Vitalis condidit arcem.
3	culmine quae celso est tempore ducta brevi:
fundavit, struxit, dotavit, deinde dicavit
et meruit templi solvere vota sui.
4	quo veneranda pii requiescunt viscera Petri.
5	qui meruit solus clave ligare polos;
Paulus apostolica simul hac retinetur in aula,
seductor quondam qui modo doctor ovat:
haue sacer Andreas propriam sibi vindicat arcem
et cum fratre pio participata regit;
haec sua tecta replet Laurentius igne sereno,
cui pia flamma dedit luce perenne diem;
Vitali domus ista placet, qui vivus harenis
defossus meruit perdere mortis iter:
sunt loca Martini qui texit veste tonantem:
ne magis algeret, se spoliare dedit;
ecce Vigili arx est quem rustica turba peremit:
unde mori voluit, mors magis ipsa fugit;
incolit haec pariter Marturius atque Sisennus,
quos genus atque fides et tenet una salus;
sanctus Alexander felixque Cicilia pollent,
quos meritis omnes una corona manet.
6	haec bonus antistes Vitale urguente Iohannes
condidit egregio viscera sancta loco.
7	o nimium felix, aeternum in lumen iture,
cuius vita suo proficit ista deo!

1	De basilica domni Stephani
Gloria celsa pios domini circumdat amicos,
quorum diffuso vivit in orbe decus.
2	pertulit hic martyr pro Christo orientis in axe:
ecce sub occasu templa beatus habet,
fundatus virtute dei, de morte triumphans
excepit lapides cui petra Christus erat.
3	gens Iudaea ferox, Stephanum quem perdere credis.
4	etsi carne, tamen nescit honore mori.
5	ille tenet palmam meritis, tu crimine poenam;
possidet ille polos, tu magis ima petis.
6	haec sacra Palladius Levitae templa locavit,
unde sibi sciat non peritura domus.

1	De basilica S. Martini
Emicat aula decens venerando in culmine ducta,
nomine Martini sanctificata deo;
cui vitae merito fiducia tanta coruscat,
ut populis tribuat quod pia vota rogant.
2	extulit hanc Faustus devoto corde sacerdos,
reddidit et domino prospera dona suo.

1	In cellulam S. Martini ubi pauperem vestivit.
2	rogante Gregorio episcopo
Qui celerare paras, iter huc deflecte, viator;
hic locus orantem cautius ire docet.
3	exul enim terris, caeli incola, saepe solebat
clausus Martinus hinc aperire polos:
aede sub hac habitans heremi secreta tenebat,
per medios populos anachorita potens.
4	hic se nudato tunica vestivit egenum:
dum tegit algentem, plus calet ipse fide.
5	tum vili tunica vestitur et ipse sacerdos
processitque inopi tegmine summus honor;
qui tamen altaris sacra dum mysteria tractat,
signando calicem signa beata dedit:
namque viri sacro de vertice flamma refulsit.
6	ignis et innocui surgit ad astra globus,
ac brevibus manicis, fieret ne iniuria dextrae,
texerunt gemmae qua caro nuda fuit;
brachia nobilium lapidum fulgore coruscant
inque loco tunicae pulchra zmaragdus erat.
7	quam bene mercatur cui, dum vestivit egenum r
tegmine pro tunicae brachia gemma tegit!
tu quoque qui caelis habitas, Martine precator,
pro Fortunato fer pia verba deo.
8	Imperiis parere tuis, pie care sacerdos,
quantum posse valet, plus mihi velle placet.

1	De basilica S. Martini
Qui cupit aeterna sociari in sede beatis,
hos sibi participes per pia vota facit,
nec patitur differre diu quod oportet agendo,
cum bona quae dederit haec sua lucra putet.
2	condidit ergo arvis delubra Leontius alma,
talibus officiis intret ut ipse polos.
3	Martini meritis et nomine fulta coruscant,
quem certum est terris signa dedisse poli.
4	qui leprae maculas medicata per oscula purgans
pacis ab amplexu morbida bella tulit.
5	haec tamen ingenio sunt aedificata perito,
quo nihil egregius gloria laudis eget.
6	additur ad specimen locus ipse quod eminet arvis
elatoque iugo colle tumente patet;
altius educto sub se tenet omnia dorso
et quacumque petit, deliciosa videt.
7	a longe adveniens oculo vicinus habetur.
8	iungitur aspectu dissociante loco.
9	quo fessus rapitur visu invitante viator:
si pede defecerit, lumine tractus adit.
10	quae Placidina sacris ornavit culmina velis.
11	certantesque simul hic facit, illa colit.

1	In honorem basilicae S. Martini quam aedificaverunt Basilius et Baudegundis
Discite, mortales, fidei nihil esse quod obstet,
cum sacra templa dei flumine fixa manent:
pulchra per angustos ut surgeret aula meatus.
2	etsi mons vetuit, praebuit unda locum;
ut famularetur domui vaga lympha supernae.
3	cursibus antiquas ars nova subdit aquas.
4	cum Baudegunde quo mente Basilius una
hoc renovans priscum reddit et auget opus.
5	sic, Martine, tuus honor amplus ubique meretur.
6	ut loca nulla negent, quo tibi festa sonent.
7	talibus officiis pacatus, opime sacerdos,
quorum vota vides, redde benigne vicem.

1	De basilica S. Vincenti ultra Garonnam
Tempore vita brevis meritis fit longior almis
angustosque dies tendit honore fides.
2	post finem sine fine manet mens dedita Christo.
3	linquens turbam hominum stat sociata deo.
4	hac ope suffultus Vincentius extat in aevum,
gloria martyrii cuius opima viret,
vertice succiso rapuit qui ex morte triumphum
et nova de terris proles ad astra volat.
5	credidit unde necem, sancto dedit hostis honorem,
percussorque magis morte perenne iacet:
vicerat ille miser, hunc si iugulare nequisset:
nam abstulit unde caput.
6	contulit inde polum.
7	huius amore novo pia vota Leontius explens
quo sacra membra iacent, stagnea tecta dedit.
8	et licet eniteat meritis venerabile templum,
attamen ornatum praebuit iste suum.
9	praemia succedant operanti longa salutis,
huius ut obsequiis culmina sancta micent.

1	Item de basilica S. Vincenti Vernemetis
Cultoris domini toto sonus exiit orbe
nec locus est, ubi se gloria celsa neget:
sed cuius meritum scimus percurrere mundum,
huius ubique viri surgere templa decet.
2	ecce beata nitent Vincenti culmina summi,
munere martyrii qui colit astra poli,
promptus amore pio quae papa Leontius olim
condidit eximio consolidata loco.
3	nomine Vernemetis voluit vocitare vetustas,
quod quasi fanum ingens Grallica lingua refert:
auspicii praemissa fides erat arce futura,
ut modo celsa domus staret honore dei.
4	hic etiam sanctus, domini suffultus amore.
5	virtutis summae signa tremenda dedit.
6	nam cum templa dei praesul de more dicavit,
martyris adventu daemonis ira fugit;
redditur incolomis quidam de peste maligna,
cui vidisse pii templa rnedella fuit.
7	emicat aula potens divino plena sereno,
ut merito placeat hic habitare deo.
8	nunc specie suadente loci ac virtutis honore
evocat hic populos hinc decus, inde salus.
9	qui plebem accendit venerandae conditor arcis.
10	talibus officiis praemia iusta metet.

1	De domno Nazario
Culmina conspicui radiant veneranda Nazari.
2	cuius membra solum, spiritus astra tenet,
semine terrigeno terrenis usibus exsors,
inmortale bonum pulvere natus homo,
nil carnale volens, sed Christi praemia poscens.
3	sanguine de proprio victima digna deo.
4	haec tibi templa sacer devota Leontius offert
maioremque suam hinc cupit esse domum.
5	hic prius angusto fabricata est machina gyro,
quo neque tunc poterat plebs veneranda capi:
deiectamque solo rursus fundavit ab imo,
et dedit haec quae nunc amplificata placent.

1	De basilica domni Dionysi
Qui cupis egregii structorem noscere templi,
tam pia non patiar vota latere tibi.
2	longius hinc olim sacra cum delubra fuissent
et plebs ob spatium saepe timeret iter,
exiguam dederat hic praesul Amelius arcem,
Christicolam populum nec capiente loco :
quo vitae claudente diem dehinc prole graduque
venit ad heredem hoc opus atque locus,
fundavitque piam hanc papa Leontius aulam.
3	obtulit et domino splendida dona suo.
4	quam venerandus habet propriam Dionysius aedem,
nomine sub cuius sanctificata nitet;
qui fervente fide, Christi solidatus amore,
vertice subposito colla secanda dedit.
5	membrorum contemptor erat cupiendo coronam.
6	vile putans quicquid ferret amore dei.
7	ut moritura caro donum inmortale pararet,
vulnera dilexit, sed caritura nece;
hostili occurrens gladio se misit Olympo:
unde mori voluit, vota salutis habet,
nec angusta prius subtraxit fana sacerdos,
haec nisi perficeret quae modo culta placent.
8	adsidue in prisco peragens cerimonia templo,
donec rite sequens consolidasset opus.

1	De basilica S. Bibiani
Digna sacerdotis Bibiani templa coruscant.
2	quo si iusta petis, dat pia vota fides.
3	quae praesul fundavit ovans Eusebius olim .
4	ne tamen expleret raptus ab orbe fuit.
5	cui mox Emerius successit in arce sacerdos,
sed coeptum ut strueret, ferre recusat onus.
6	qui precibus commisit opus tibi, papa Leonti,
cuius ad hoc votum iugiter instat amor:
ultro tale decus tibi se servavit agendum,
nec nisi tu fueras qui loca sacra dares.
7	o meritum iusti mansurum in luce perenni,
per quem se cupiunt templa verenda coli!
sacra sepulchra tegunt Bibiani argentea tecta,
unianimis tecum quae Placidina dedit.
8	quo super effusum rutilans intermicat aurum
et spargunt radios pura metalla suos;
ingenio perfecta novo tabulata coruscant
artificemque putas hic animasse feras.
9	sed cui vos animo donaria tanta dedistis,
hic agat ut vobis stet diuturna salus.
10	nec dubitent qui digna ferunt, sibi magna rependi.
11	dum quoque pro parvis reddat opima deus.

1	De basilica S. Eutropis
Quantus amor domini maneat tibi.
2	papa Leonti,
quem sibi iam sancti templa novare monent!
Eutropitis enim venerandi antistitis aula
conruerat senio dilacerata suo,
nudatosque trabes paries vacuatus habebat,
pondere non tecti, sed male pressus aquis:
nocte sopore levi cuidam veniente ministro
instauratorem te docet esse suum.
3	pro mercede tui meruit magis ille moneri;
o felix de quo fit pia cura deo!
nunc meliore via viruit renovata vetustas,
et lapsae fabricae flos redivivus adit.
4	aetas accessit, sed haec iuvenescit honore;
unde senes fieret, iunior inde redit.
5	hic scalptae camerae decus interrasile pendit;
quos pictura solet, ligna dedere iocos.
6	sumpsit imagineas paries simulando figuras:
quae neque tecta prius, haec modo picta nitent.
7	urbis Santonicae primus fuit iste sacerdos,
et tibi qui reparas iure priora dedit.
8	cum sua templa tenet sanctus habitando quiete.
9	instauratori reddet amore vicem.

1	De calice Leonti episcopi
Summus in arce dei pia dona Leontius offert,
votis iuncta sacris et Placidina simul.
2	felices quorum labor est altaribus aptus,
tempore qui parvo non peritura ferunt.

1	De Leontio episcopo
Inter quos genuit radians Aquitanicus axis,
egregiis meritis culmina prima tenes,
civibus ex Gallis supereminet alta potestas:
tu potior reliquis et tibi nemo prior.
2	praecedis multos nulli minor atque secundus,
nec superest aliquid quod dare possit honor.
3	qui, cum se primo vestivit flore iuventus,
parvus eras annis et gravitate senes;
versus ad Hispanas acies cum rege sereno,
militiae crevit palma secunda tuae.
4	cuius primitiae tanto placuere relatu,
ut meritis esset debitus iste gradus;
nec poterant subito tibi culmina celsa parari
haec, nisi digna tuum promeruisset opus.
5	nobilitate potens praecellis, papa Leonti,
clarus ab antiquis, si numerentur avi:
nam genus et proavi vel quicquid in ordine dicam ,
per proceres celsos currit origo vetus.
6	tempora diffugiunt et stat tamen aula parentum
nec patitur lapsum te reparante domus.
7	nobilitas longos non inclinavit in annos,
cui magis ascensum proles opima dedit:
inclita progenies ornavit luce priores,
heredis radio splendet origo patrum;
de radice sua vestita est flore vetustas,
quam merito vestrae laudis obumbrat honor;
quamvis non aliquis potior modo possit haberi,
tu tibi praecedis amplificando patres,
emicat altus apex generosa stemmata pandens,
cuius apud reges unica palma patet.
8	ecclesiae nunc iura regis, venerande sacerdos:
altera nobilitas additur inde tibi.
9	pontificalis apex quamvis sit celsus in orbe,
postquam te meruit, crevit adeptus honor.
10	aula dei et pastor vicibus sibi praemia reddunt:
illi tu ornatum, spem dedit illa tibi.
11	munere divino pariter floretis utrique:
tu mercede places, illa decore nitet.
12	tertius a decimo huic urbi antistes haberis,
,
sed primus meritis enumerandus eris.
13	templa vetusta dei revocasti in culmine prisco,
postque suum lapsum nunc meliora placent;
flore iuventutis senio fugiente coruscant
et tibi laeta favent, quo renovante virent.
14	ut tu plus ageres, incendia tecta cremarunt
et nunc laude tua pulchrius illa micant,
nullaque flammicremae senserunt damna ruinae,
quae modo post ignes lumine plena nitent.
15	credo quod ex sese voluissent ipsa cremari,
ut labor ille tuus haec meliora daret:
post eineres consumpta suos tenuesque favillas
sic solet et Phoenix se renovare senes.
16	instaurata etiam sacri est baptismatis aula,
quo maculas veteres fons lavat unus aquis.
17	ecce beata sacrae fundasti templa Mariae,
nox ubi victa fugit semper habendo diem.
18	lumine plena micans imitata est aula Mariam:
illa utero lucem clausit et ista diem;
nec solum hic, sed ubique micant tua templa, sacerdos,
inter quae plaudens Santonus illa docet.
19	qui loca das populis, ubi Christum iugiter orent,
unde salus veniat te facis esse viam;
ecclesiaeque domus crescente cacumine pollet
et probat esse tuum, quod modo culta placet.
20	fecisti ut libeat cunctos huc currere cives
et domus una vocet quicquid in urbe manet.
21	ornasti patriam cui dona perennia praestas,
tu quoque dicendus Burdegalense decus:
quantum inter reliquas caput haec super extulit urbes,
tantum pontifices vincis honore gradus;
inferiora velut sunt flumina cuncta Garonnae,
non aliter vobis subiacet omnis apex.
22	(Rhenus ab Alpe means neque tantis spumat habenis,
fortior Hadriacas nec Padus intrat aquas;
Danuvius par est, quia longius egerit undas:
haec ego transcendi; iudico nota mihi.)
muneribusque piis dotasti altaria Christi,
cum tua vasa ferunt viscera sancta dei.
23	nam cruor et corpus, domini libamina summi,
rite ministerio te tribuente venit.
24	o felix cuius ditat pia templa facultas,
cui res ista magis non peritura manet!
non aerugo teret mordaci dente talentum
nec contra haec fures arma dolosa movent;
et data res vivit, facit et bene vivere dantem:
cum moritur terris, ducitur inde polis,
haec possessor habet quicquid transmiserit ante:
sola tenet secum quae prius ire facit.
25	haec tibi templa dabunt et vasa sacrata, sacerdos,
et quicquid reliquum nec numerare queo.
26	ecclesiae columen per tempora longa gubernes
et mercede pia fructus ubique mices.
27	–
Cogor amore etiam Placidinae pauca referre,
quae tibi tunc coniunx, est modo cara soror.
28	lumen ab Arcadio veniens genitore refulget,
quo manet augustum germen, Avite, tuum;
imperii fastus toto qui rexit in orbe,
cuius adhuc pollens iura senatus habet,
humani generis si culmina prima requiras,
semine Caesareo nil superesse potest.
29	sed genus ipsa suum sensus moderamine vicit,
cuius ab eloquio dulcia mella fluunt,
cara serena decens sollers pia mitis opima
quae bona cuncta gerit, quicquid honore placet;
moribus ingenio meritorum luce coruscans
ornavit sexum mens pretiosa suum.
30	plurima cur referam, quantis sit praedita rebus,
quae potuit votis nupta placere tuis?
augeat haec vobis vitam cui templa dedistis
culminibusque suis culmina vestra tegat.

1	Hymnus de Leontio episcopo
Agnoscat omne saeculum
antistitem Leontium.
2	Burdegalense praemium,
dono superno redditum.
3	Bilinguis ore callido
crimen fovebat invidum,
ferens acerbum nuntium
hunc iam sepulchro conditum.
4	Celare se non pertulit
qui triste funus edidit:
etsi nocere desiit,
insana vota prodidit.
5	Deceptus arte noxia
cassata deflet crimina,
dum, quae putabat tristia,
conversa sunt in gaudia.
6	Exempla saeva protulit,
calcanda cuncto tempore,
ut iam sibi conscriberet
decreta vivo antistite.
7	Fucata res haec contigit,
vitanda casto pectore,
superstite ut praesumeret
post fata quod vix debuit.
8	Gravat sacerdos ordinem
qui episcopatum sic petit:
praecepta qui conplectitur,
fugit honoris ambitum.
9	Hoc si cui sit debitum,
coactus ascendat gradum:
non se petente callide,
sed dante Christi munere.
10	Ineptus est quis ipse se
praeferre vult ecclesiae.
11	nam rem sacratum sumere
electio divina sit.
12	Karus sacerdos ordinem
Hilarius non ambiit,
Martinus illud effugit,
Gregorius vix sustulit.
13	Leges refutant ambitum,
invasor omnis pellitur:
quod respuunt praetoria,
vitet nefas ecclesia.
14	Maligna erant certamina
de sede non tamen sua.
15	quae nec pati desiderat,
non inferat mens inproba.
16	Nec longiore tempore
versantur in hoc murmure;
dum cogitant succedere,
Redit sacerdos qui fuit.
17	Orante plebe protenus,
dum nemo credit, redditur:
quae confluunt post tristia,
maiora sunt haec gaudia.
18	Plausu favebat civitas
cui redit felicitas,
orbata quem defleverat
patrem recepit anxia;
Quem vix putabat redditum,
praeventa voto prospero;
res mira quando cernitur,
solet stupere visio.
19	Recolligit rector gregem
errore captum semitae;
pastoris arce cognita
gavisa sunt ovilia.
20	Sumpsit gradum quo tempore,
regressus est eo die:
quis non superno munere
hoc contigisse praedicet?
Tantum nec ante praemium
plebi fuit, cum factus est,
laetata quantum tunc fuit,
quando recepit praesulem.
21	Venite cives, plaudite
et vota votis addite:
quo facta sunt miracula,
servent eum caelestia.
22	Xρ̅s sereno lumine
circumvolet quem reddidit,
ut trina crescat gratia
mercede vita gloria.
23	Ymnum canendo concrepet
quisquis deo non invidet:
laus eius est qui praesulem
de mortis ore retrahit.
24	Zelante fido pectore
tam vera dici non pudet.
25	haec parva nobilissimo
papae damus Leontio.

1	Ad Placidinam
Munera parva nimis, pia, suscipe quaeso libenter,
quae magis ipsa decens munus in orbe micas.
2	fluctibus e mediis ut haec daret insula vobis,
Oceanus tumidas murmure pressit aquas.
3	quae loca dum volui properans agnoscere ponti,
a Borea veniens reppulit unda furens;
prosperitas ut vestra tamen se plena probaret,
obtulit in terris quod peteretur aquis.

1	De Bissonno villa Burdegalensi
Est locus, aestifero quamvis sit tempore fervor,
quo viret assidue flore refectus ager,
respirant croceis depicta coloribus arva,
fragrat odoriferis blandior herba comis.
2	incola Bissonnum vocat hunc de nomine prisco
(milia septem urbs hinc Burdegalensis abest);
qua possessor amans praetoria grata locavit,
partibus atque tribus porticus aequa subit.
3	straverat ipsa solo senio rapiente vetustas,
perdiderat vultum forma decora suum:
haec meliore via revocat labor ille Leonti,
quo praesente domos nulla ruina premit;
nunc quoque prosperius velut aula sepulta resurgit
et favet auctori vivificata suo.
4	reddidit interea prisco nova balnea cultu,
quo recreant fessos blanda lavacra viros.
5	hic referunt mitrisse lupos deserta tenentes:
intulit hic homines, expulit unde feras.

1	De Vereginis villa Burdegalensi
Inter opima ferax qua volvitur unda Garonnae,
Vereginis ripis vernat amoenus ager:
hic brevis ascensus leni subit aggere clivum,
carpit et obliqua molle viator iter;
altior a planis arvis minor eminet altis:
nec humilis nimium necve superbit apex.
2	colle sedet medio domus aedificata decenter,
cuius utrumque latus hinc iacet, inde tumet,
machina celsa casae triplici suspenditur arcu,
quo pelagi pictas currere credis aquas.
3	exilit unda latens vivo generata metallo,
dulcis et inriguo fonte perennis aquae;
quo super accumbens celebrat convivia pastor
inclusoque lacu pisce natante bibit.
4	nunc renovanda venit papae mercede Leonti,
quem dominum longo tempore culta cupit.

1	De Praemiaco villa Burdegalensi
Quamvis instet iter retraharque volumine curae
ad te pauca ferens carmine flecto viam.
2	captus amore tui numquam memoranda tacebo .
3	te neque praetereo praetereundo locum;
cui quae digna loquar? si syllaba quarta recedat.
4	Praemiacum pollens, praemia nomen habes.
5	deliciis obsessus ager viridantibus arvis
et naturalis gratia ruris inest,
condita quo domus est, planus tumor exit in altum,
nec satis elato vertice regnat apex;
qua super incumbens locus est devexus in amnem.
6	florea gemmato gramine prata virent:
leniter adpulsus quotiens insibilat Eurus,
flexa supinatis fluctuat herba comis.
7	binc alia de parte seges flavescit aristis,
pinguis et altricem palmes opacat humum.
8	piscibus innumeris non deficit unda Garonnae,
et si desit agris fruges, abundat aquis.
9	sed te quaerebant haec munera tanta, Leonti :
solus defueras qui bona plena dares.
10	nam quod pulchra domus, quod grata lavacra nitescunt.
11	consolidatorem te cecinere suum.
12	ut tamen adquirant adhuc fabricanda decorem,
temporibus longis haec tua dona regas.

1	De Egircio flumine
Laus tibi forte minor fuerat, generose Garonna.
2	si non exiguas alter haberet aquas:
lubricat hic quoniam tenuato Egircius haustu,
praefert divitias paupere fonte tuas.
3	denique dissimilem si conparet ullus utrumqne.
4	hic ubi fit rivus, tu puto Nilus eris.
5	te famulans intrat, sed hunc tua regna refrenant:
Gallicus Eufrates tu fluis, iste latet.
6	nam quantum Oceanum tumidus tu cursibus auges.
7	iste tuas tantum crescere praestat aquas.
8	torrida praesertim cum terris incubat aestas
ac sitiente solo tristis anhelat ager.
9	cum Titan radiis ferventibus exarat arva
et calor ignifero vomere findit humum,
languidus arentes fugiens vix explicat undas
et cum pisce suo palpitat ipse simul:
flumine subducto vacuatas lambit harenas.
10	sedibus in propriis exul oberrat aquis.
11	in limo migrante lacu consumitur amnis
terraque fit sterilis quo fuit unda rapax.
12	deficiunt usto solacia cuncta rigoris,
nomine cum proprio tristis et aeger eget.
13	forte viator iter gradiens non invenit haustus :
unde alios recreet qui sitit ipse sibi?
se cupit infundi fluvius, si porrigis undas
(si tamen est fluvius quem madefactat homo).
14	gurgitis inpressas labens rota signat harenas
atque resudantes orbita sistit aquas.
15	si venias equitando viam sub tempore cancri,
vix tamen insidiens ungula mergit equi.
16	vidimus exiguum de limo surgere piscem 7
qui retinente luto naufragus errat humo.
17	nec fluvius nec campus adest nec terra nec unda :
piscibus inhabilem nullus arare potest;
sola palude natans querulos dat rana susurros:
piscibus exclusis advena regnat aquis.
18	at si forte fluat tenuis de nubibus imber:
vix pluit in terris, iam tumet iste minax;
ingentes animos parva de nube resumit:
fit subito pelagus qui fuit ante lacus.
19	turbidus incedens undis eget ipse lavari,
semper inaequalis qui nihil aut satis est.
20	non ripis contentus agit conpendia cursus,
quod de monte bibit per sata plena vomit.
21	vertice torrenti rapitur quasi more tyranni.
22	indignatus iter munera vastat agri.
23	discurrit seges in fluvium, stat piscis in arvo:
ordine perverso messe natante iacet.
24	quae fuerant ovibus, donantur pascua ranis,
prata tenent pisces et trahit unda pecus.
25	obtinet expulsus stabulum campestre silurus,
plus capitur terris quam modo piscis aquis.
26	sarcula quos foderent agros male retia miscent,
figitur hic hamus quo stetit ante palus.
27	sors una est piscis, siccent aut flumina crescant:
nunc residet limo, nunc iacet exul agro.
28	sed cur triste diu loquimur de gurgite parvo?
uritur et verbis, nec recreatur aquis.
29	sufficiat flagrare sibi, cur addo vapores
atque bis aestivum crescere tempus ago?
unica sed tandem damus haec solacia laudis,
quod tribuit pisces evacuatus aquis.


2)
1	De cruce domini
Crux benedicta nitet, dominus qua carne pependit
atque cruore suo vulnera nostra lavat,
mitis amore pio pro nobis victima factus
traxit ab ore lupi qua sacer agnus oves,
transfixis palmis ubi mundum a clade redemit
atque suo clausit funere mortis iter;
hic manus illa fuit clavis confixa cruentis,
quae eripuit Paulum crimine, morte Petrum.
2	fertilitate potens, o dulce et nobile lignum,
quando tuis ramis tam nova poma geris!
cuius odore novo defuncta cadavera surgunt
et redeunt vitae qui caruere diem.
3	nullum uret aestus sub frondibus arboris huius,
luna nec in noctem sol neque meridie.
4	tu plantata micas, secus est ubi cursus aquarum.
5	spargis et ornatas flore recente comas.
6	appensa est vitis inter tua brachia, de qua
dulcia sanguineo vina rubore fluunt.

1	In honore sanctae crucis
Fange, lingua, gloriosi proelium certaminis
et super crucis tropaeo dic triumphum nobilem,
qualiter redemptor orbis immolatus vicerit.
2	De parentis protoplasti fraude factor condolens,
quando pomi noxialis morte morsu conruit,
ipse lignum tunc notavit, damna ligni ut solveret.
3	Hoc opus nostrae salutis ordo depoposcerat,
multiformis perditoris arte ut artem falleret
et medellam ferret inde, hostis unde laeserat.
4	Quando venit ergo sacri plenitudo temporis,
missus est ab arce patris natus orbis conditor
atque ventre virginali carne factus prodiit.
5	Vagit infans inter arta conditus praesepia.
6	membra pannis involuta virgo mater adligat
et pedes manusque, crura stricta pingit fascia.
7	Lustra sex qui iam peracta tempus inplens corporis,
se volente natus ad hoc, passioni deditus
agnus in crucis levatur immolandus stipite.
8	Hic acetum fei harundo sputa clavi lancea.
9	mite corpus perforatur, sanguis, unda profluit.
10	terra pontus astra mundus quo lavantur flumine
Crux fidelis, inter omnes arbor una nobilis
(nulla talem silva profert flore fronde germine ,
dulce lignum.
11	dulce clavo dulce pondus sustinens!
Flecte ramos, arbor alta, tensa laxa viscera.
12	et rigor lentescat ille quem dedit nativitas.
13	ut superni membra regis mite tendas stipite.
14	Sola digna tu fuisti ferre pretium saeculi
atque portum praeparare nauta mundo naufrago,
quem sacer cruor perunxit fusus agni corpore.

1	Item versus in honore sanctae crucis vel oratorii domus ecclesiae apud Toronos
Virtus celsa crucis totum recte occupat orbem,
haec quoniam mundi perdita cuncta refert,
quodque ferus serpens infecit felle veneni,
Christi sanguis in hac dulce liquore lavat;
quaeque lupi fuerant raptoris praeda ferocis,
in cruce restituit virginis agnus oves.
2	tensus in bis ramis, cum plantis brachia pandens,
ecclesiam stabilit pendulus ipse cruce,
hoc pius in ligno reparans deperdita pridem,
quod vetiti ligni poma tulere boni.
3	addita quin etiam virtutum flamma coruscat,
dona quod obsequiis crux parat ipsa suis.
4	denique sancta cruci haec templa Gregorius offers
dum pallas cuperet signa gerendo crucis,
dona repente dedit divina potentia Christus,
mox fuit et voti causa secuta pii.
5	pallia nam meruit, sunt quae cruce textile pulchra
obsequiisque suis crux habet alma cruces,
serica quae niveis sunt agnava blattea telis,
et textis crucibus magnificatur opus.
6	sic cito pontifici dedit haec devota voluntas,
atque dicata cruci conscia vela placent.
7	unde salutifero signo tibi, clare sacerdos.
8	hoc cui conplacuit reddere magna valet.

1	Item de signaculo sanctae crucis
Dius apex carne effigians genetalia limi
vitali terrae conpingit sanguine gluten.
2	luciferax auras animantes affluit illic:
conditur enixans Adam, faetoris ad instar;
exiluit protoplasma solo , res nobilis usu.
3	dives in arbitrio radianti lumine: dehinc
ex membris Adae vas fit tum virginis Evvae:
carne creata viri dehinc copulatur eidem,
ut paradyssiaco bene laetaretur in horto.
4	sed de sede pia pepulit temerabile guttur,
serpentis suasu pomi suco atra propinans.
5	insatiatrici morti fames accidit illinc.
6	gavisurus ob hoc caeli fluis arce locator,
nasci pro nobis miseraris et ulcere clavi
in cruce configi: tali malagmate inunctis
una salus nobis ligno agni sanguine venit.
7	iucunda species: in te pia bracchia Cristi
affixa steterunt et palma beabilis.
8	in hac
cara caro poenas inmites sustulit haustu.
9	arbor suavis agri, tecum nova vita paratur;
electa ut visu, sic e crucis ordine pulchra
lumen spes scutum gereris livoris ab ictu.
10	inmortale decus nece iusti laeta parasti.
11	una omnem vitam sic, crux, tua causa rigavit.
12	imbre cruenta pio: velis das na vita portum.
13	tristia summerso mundasti vulnera clavo.
14	arbor dulcis agri, rorans e cortice nectar.
15	ramis de cuius vitalia crismata fragrant,
excellens cultu, diva ortu, fulgida fructu.
16	deliciosa cibo et per poma suavis in umbra.
17	en regis magni gemmantem et nobile signum,
murus et arma viris, virtus, lux, ara precatu,
pande benigna viam, vivax et fertile lumen;
tum memor adfer opem nobis, e germine David,
in cruce rex fixus iudex cum praeerit orbi.
18	a lateribus:
Dulce decus signi, via caeli.
19	vita redempti.
20	In cruce mors Cristi curavit mortua mundi.
21	crux ipsa:
Crux pia, devotas Agnen tege cum Radegunde.
22	tu Fortunatum fragilem, crux sancta.
23	tuere.
24	vera spes nobis ligno.
25	agni sanguine, clavo.
26	arbor suavis agri, tecum nova vita paratur.
27	Extorquet hoc sorte dei veniabile signum
rusticulas laudes viventi reddere flatu,
in me qui regit ire lutum plasmabile numen,
portio viventum, curatio fausta medellae,
exclusor culpae, trinitas effusa, creator.
28	cuius honor lumen ius gloria regna coaeve.
29	infra:
Sic pater et genitus sic sc̅s̅ spiritus unus.
30	a lateribus:
Eripe credentes, fidei decus, arma salutis.
31	Munere, Criste, tuo removetur causa reatus.
32	crux ipsa:
Dulce mihi lignum, pie, maius odore rosetis.
33	Dumosi colles lignum generastis honoris.
34	Ditans templa dei crux et velamen adornas.
35	Ex fidei merito magnum, pie, reddis Abraham,

1	Hymnus in honore sanctae crucis
Vexilla regis prodeunt,
fulget crucis mysterium,
quo carne carnis conditor
suspensus est patibulo.
2	Confixa clavis viscera
tendens manus, vestigia
redemptionis gratia
hic inmolata est hostia.
3	Quo vulneratus insuper
mucrone diro lanceae,
ut nos lavaret crimine,
manavit unda et sanguine.
4	Inpleta sunt quae concinit
David fideli carmine,
dicendo nationibus:
regnavit a ligno deus.
5	Arbor decora et fulgida,
ornata regis purpura.
6	electa digno stipite
tam sancta membra tangere!
Beata cuius brachiis
pretium pependit saeculi!
statera facta est corporis
praedam tulitque Tartari.
7	Fundis aroma cortice,
vincis sapore nectare,
iucunda fructu fertili
plaudis triumpho nobili.
8	Salve ara, salve victima
de passionis gloria,
qua vita mortem pertulit
et morte vitam reddidit.

1	De domno Saturnino
Ianua celsa poli terra pulsante patescit
et recipit natos quos generavit humus:
admiranda haec est occasio facta salutis,
ut de morte sua praemia lucis emant.
2	Saturninus enim cupiens se nectere Christo
carnali in habitu noluit esse diu,
vincula corporei dissolvere carceris optans,
plenius ut domino se sociaret homo.
3	tempore maturo cum iam spes esset adulta,
sumpserunt pretium vota beata suum.
4	dumque sacerdotio frueretur in urbe Tolosa
et populis Christum panderet esse deum,
ostendens verbis, addens miracula factis,
ut quod sermo daret consequeretur opus,
gentiles animas rapiens de fauce tyranni
subdebat regi qui dedit arma sibi.
5	sed vitiata malis et plebs infecta venenis,
curari effugiens, aegra iacere volens,
conprendit male sana virum.
6	ad capitolia duxit
atque suo medico vulnera plura dedit;
pro pietate dolum, pro melle venena rependens
contra tutorem noxia bella movet.
7	subligat indomiti sanctum ad vestigia tauri
et stimulat, fieret ne fuga tarda feri.
8	pessima mens hominum, diri nova bestia monstri!
nec tauri indomiti sufficit ira tibi?
naturae rabidae feritatem adiungere nosti:
quod per se nescit te stimulante furit.
9	turba cruenta nocens, huius te vulnere perdis:
etsi non illi, parcere disce tibi.
10	hinc ferus inpatiens mox curva per avia raptus
passim membra pii fundit in urbe viri.
11	tum mulier collegit ovans et condidit artus,
una sed famula participante sibi.
12	haec fuit insignis rapiendae causa coronae,
gloria martyrii sic celebrata nitet.
13	ante sepulchra pii dantur modo dona salutis
et corpus lacerum corpora multa fovet.
14	dic ubi, mors inimica, iaces? ubi victa recumbis,
quando vides sancti funere vota dari?
quem male credebas obitu finire salutem.
15	dat vitam multis et tenet ipse suam.
16	huc captiva cubas quo te regnare putabas :
invadendo peris teque furendo necas.
17	te tua poena premit, tua te fera vincula torquent,
quos dare vis gemitus ipsa ferendo gemis.
18	martyr ovans caelos retinet, tu livida tristis,
mors inimica tibi, Tartara nigra colis.
19	florigera nunc sede manet sine fine beatus
inter odoratos ture calente choros;
non aliquas metuit placato iudice causas,
praemia sed miles victor habenda petit.
20	digna triumphantem quae restat palma sequetur:
pro te, Christe, mori est gloria vita quies.

1	De Launebode qui aedificavit templum S. Saturnini
Laudibus humanis reliquorum corda resultent,
at mihi de iustis commemorare vacet.
2	nam pietatis opus, victores texere libris,
admonet ingenium res ratione duplex:
una quod est habilem de magnis magna fateri:
nam bona qui reticet criminis auctor erit.
3	altera causa monet, quoniam succensus amore
et meliora cupit qui sua facta legit.
4	Saturninus enim martyr venerabilis orbi,
nec latet egregii palma beata viri.
5	qui cum Romana properasset ab urbe Tolosam
et pia Christicoli semina ferret agri,
tunc vesana cohors domini conprendit amicum
instituitque pii membra terenda trahi.
6	inplicitus tauri pede posteriore pependit,
tractus in oblicum dilaceratus obit.
7	hac ope de terris animam transmisit Olympo;
o felix cuius funere mors moritur!
sed locus ille quidem, quo sanctus vincula sumpsit,
nullius templi fultus honore fuit.
8	Launebodis enim post saecula longa.
9	ducatum
dum gerit, instruxit culmina sancta loci.
10	quod nullus veniens Romana gente fabrivit,
hoc vir barbarica prole peregit opus
coniuge cum propria Berethrude, clara decore
pectore quae blando clarior ipsa nitet,
cui genus egregium fulget de stirpe potentum:
addidit ornatum vir venerando deum;
quae manibus propriis alimonia digna ministrat:
pauperibus tribuens se satiare cupit.
11	indefessa spem Christi per templa requirit,
iugiter excurrens ad pietatis opus;
nudos veste tegit, sitienti pocula profert:
se magis aeterno femina fonte replet.
12	proficit hoc etiam, quidquid gerit illa, marito,
anxia pro cuius vota salute facit,
dux meritis in gente sua qui pollet opimis,
celsus ubique micans nobilitatis ope.
13	sed quamvis altum teneat de stirpe cacumen,
moribus ipse suos amplificavit avos.
14	ergo pari voto maneant in saecula iuncti
et micet ambobus consolidatus amor.

1	Ad clerum Parisiacum
Coetus honorifici decus et gradus ordinis ampli,
quos colo corde fide religione patres,
iam dudum obliti desueto carmine plectri
cogitis antiquam me renovare lyram.
2	en stupidis digitis stimulatis tangere cordas,
cum mihi non solito currat in arte manus.
3	scabrida nunc resonat mea lingua rubigine verba
exit et incompto raucus ab ore fragor.
4	vix dabit in veteri ferrugine cotis acumen
aut fumo infecto splendet in aere color.
5	sed quia dulcedo pulsans quasi malleus instat,
et velut incudo cura relisa terit
pectoris atque mei succenditis igne caminum,
unde ministratur cordis in arce vapor:
obsequor hinc, quia me veluti fornace recocto
artis ad officium vester adegit amor.
6	–
Celsa Parisiaci clerus reverentia pollens.
7	ecclesiae genium gloria munus honor,
carmine Davitico divina poemata pangens
cursibus assiduis dulce revolvit opus.
8	inde sacerdotes, Leviticus hinc micat ordo,
illos canities, hos stola pulchra tegit ;
illis pallor inest, rubor his in vultibus errat,
et candunt rutilis lilia mixta rosis.
9	illi iam senio, sed et hi bene vestibus albent,
ut placeat summo picta corona deo.
10	in medios Germanus adest antistes honore,
qui regit hinc iuvenes, subrigit inde senes.
11	Levitae praeeunt, sequitur gravis ordo ducatum:
hos gradiendo movet, hos moderando trahit.
12	ipse tamen sensim incedit, velut alter Aaron,
non de veste nitens, sed pietate placens;
non lapides coccus cidar aurum purpura byssus
exornant humeros, sed micat alma fides.
13	iste satis melior veteri quam lege sacerdos,
hic quia vera colit quo prius umbra fuit.
14	magna futura putans, praesentia cuncta refellens,
antea carne carens quam caro fine ruens,
sollicitus, quemquam ne devoret ira luporum,
colligit ad caulas pastor opimus oves.
15	assiduis monitis ad pascua salsa vocatus
grex vocem agnoscens currit amore sequax;
miles ad arma celer, signum mox tinnit in aures,
erigit excusso membra sopore toro,
advolat ante alios, mysteria sacra requirens,
undique quisque suo templa petendo loco;
flagranti studio populum domus inrigat omnem
certatimque monent, quis prior ire valet.
16	pervigiles noctes ad prima crepuscula iungens
construit angelicos turba verenda choros:
gressibus exertis in opus venerabile constans
vim factura polo cantibus arma movet;
stamina psalterii lyrico modulamine texens
versibus orditum carmen amore trahit.
17	hinc puer exiguis attemperat organa cannis,
inde senis largam ructat ab ore tubam;
cymbalicae voces calamis miscentur acutis
disparibusque tropis fistula dulce sonat;
tympana rauca senum puerilis tibia mulcet
atque hominum reparant verba canora lyram.
18	leniter iste trahit modulus, rapit alacer ille :
sexus et aetatis sic variatur opus.
19	triticeas fruges fervens terit area Christi,
horrea quando quidem construitura dei,
voce creatoris reminiscens esse beatos
quos dominus vigiles, dum redit ipse, videt.
20	in quorum meritis, animo, virtute fideque
tegmine corporeo lumina quanta latent!
pontificis monitis clerus, plebs psallit et infans,
unde labore brevi fruge replendus erit.
21	sub duce Germano felix exercitus hic est,
Moyses, tende manus et tua castra iuvas.

1	De ecclesia Parisiaca
Si Salomoniaci memoretur machina templi.
2	arte licet par sit, pulchrior ista fide.
3	nam quaecumque illic veteris velamine legis
clausa fuere prius, hic reserata patent.
4	floruit illa quidem vario intertexta metallo:
clarius haec Christi sanguine tincta nitet;
illam aurum , lapides ornarunt, cedrina ligna:
huic venerabilior de cruce fulget honor.
5	constitit illa vetus ruituro structa talento:
haec pretio mundi stat solidata domus.
6	splendida marmoreis attollitur aula columnis
et quia pura manet, gratia maior inest,
prima capit radios vitreis oculata fenestris
artificisque manu clausit in arce diem;
cursibus Aurorae vaga lux laquearia conplet
atque suis radiis et sine sole micat.
7	haec pius egregio rex Childebercthus amore
dona suo populo non moritura dedit.
8	totus in affectu divini cultus adhaerens
ecclesiae iuges amplificavit opes;
Melchisedech noster merito rex atque sacerdos
conplevit laicus religionis opus.
9	publica iura regens ac celsa palatia servans
unica pontificum gloria, norma fuit.
10	hinc abiens illic meritorum vivit honore;
hic quoque gestorum laude perennis erit.

1	De baptisterio Magantiae
Ardua sacrati baptismatis aula coruscat,
quo delicta Adae Christus in amne lavat.
2	hic pastore deo puris grex mergitur undis,
ne maculata diu vellera gestet ovis.
3	traxit origo necem de semine, sed pater orbis
purgavit medicis crimina mortis aquis.
4	hanc tamen antistes Sidonius extulit arcem,
qui domini cultum templa novando fovet.
5	struxit Berthoarae voto conplente sacerdos,
quae decus ecclesiae cordis amore placet.
6	catholicae fidei splendor, pietate coruscans,
templorum cultrix, prodiga pauperibus
seminat unde metat fruges, spargendo recondens:
terrenis opibus non moritura parat,
filia digna patri te, Theudebercthe, reformans,
rexisti patriam qui pietate patris
et comitante fide revocasti ex hoste triumphos;
sed capti pretio mox rediere tuo.
7	ecclesiae fultor, laus regum, pastor egentum,
cura sacerdotum, promptus ad omne bonum,
cuius dulce iugum nullus gemuisse fatetur,
vivis adhuc meritis rex in amore tuis.

1	De basilica S. Georgi
Martyris egregii pollens micat aula Georgi,
cuius in hunc mundum spargitur altus honor:
carcere caede fame vinclis site frigore flammis
confessus Christum duxit ad astra caput;
qui virtute potens orientis in axe sepultus
ecce sub occiduo cardine praebet opem.
2	ergo memento preces et reddere vota, viator:
obtinet hic meritis quod petit alma fides.
3	condidit antistes Sidonius ista decenter,
proficiant animae quae nova templa suae.

1	De oratorio Trasarici
Lucida perspicui nituerunt limina templi,
quo capit haud dubiam spem veneranda fides.
2	haec est aula Petri, caelos qui clave catenat,
substitit et pelagus quo gradiente lapis.
3	sedibus his Paulus habitat, tuba gentibus una,
et qui praedo prius, hic modo praeco manet.
4	Martini domus est, Christum qui vestit egentem,
regem tiro tegens et homo iure deum.
5	ecce sacerdotis sacri micat aula Remedi
qui tenebras mundi liquit et astra tenet.
6	cultor opime dei templum, Trasarice, locasti:
has cui persolvis reddet amator opes.

1	De sanctis Agaunensibus
Turbine sub mundi cum persequebantur iniqui
Christicolasque daret saeva procella neci,
frigore depulso succendens corda peregit
rupibus in gelidis fervida bella fides;
quo, pie Maurici, ductor legionis opimae
traxisti fortes subdere colla viros,
quos positis gladiis armasti dogmate Pauli
nomine pro Christi dulcius esse mori.
2	pectore belligero poterant qui vincere ferro
invitant iugulis vulnera cara suis;
hortantes se clade sua sic ire sub astra
alter in alterius caede natavit heros.
3	adiuvit rapidas Rhodani fons sanguinis undas.
4	tinxit et Alpinas ira cruenta nives.
5	tali fine polos felix exercitus intrans
iunctus apostolicis plaudit honore choris;
cingitur angelico virtus trabeata senatu :
mors fuit unde prius, lux fovet inde viros.
6	ecce, triumphantum ductor fortissime, tecum
quattuor hic procerum pignora sancta iacent;
sub luteo tumulo latitat caeleste talentum
divitiasque dei vilis arena tegit,
qui faciunt sacrum paradisi crescere censum
heredes domini luce perenne dati.
7	sidereo chorus iste throno cum carne locandus,
cum veniet iudex arbiter orbis, erit.
8	sic pia turba simul, festinans cernere Christum,
ut caelos peteret, de nece fecit iter.
9	Fortunatus enim per fulgida dona tonantis,
ne tenebris crucier, quaeso feratis opem.

1	De S. Hilario
Si Hilarium quaeris qui sit cognoscere, lector,
Allobroges referunt Pictavios genitum.
2	cum populum regeret divina mente sacerdos,
servabat legis foedera sollicitus.
3	inprobus ut vidit plebes quod scinderet error,
Graecorum virus protulit in medium,
vipereo promunt semper qui ex corde venena,
filius ut dicant quia est creatura dei,
quis magis auxilium praestat sapientia mundi.
4	de ingenito genitum quae negat esse deum;
quam male conplexus, cupiens calcare prophetas,
Arrius infelix cum retinet crepuit.
5	egregius doctor, veterum monumenta secutus,
quem Stephanus vidit conprobat esse deum.
6	victus amore dei contempto principe mundi
intemerata fides pertulit exilium.
7	in patre, qui potens deus est, cognoscere natum
divinis tantum vocibus insinuat.
8	perpetuum lumen Christum dominumque deumque
bis senis populos edocet esse libris.

1	De S. Medardo
Inter Christicolas quos actio vexit in astris
pars tibi pro meritis magna, Medarde, patet,
qui sic vixisti terrenis hospes in oris,
ut caelos patriam redderes esse tuam;
exilium tibi mundus erat caenosa caventi
et modo te gaudet cive manente polus.
2	exutus tenebris, vestitus tegmine lucis
post obitum frueris liberiore die,
de tellure satus factus possessor Olympi,
et matrem linquens cum patre laeta tenes;
humani victor vitii super astra triumphas
atque cremans carnem das animae requiem.
3	te inter mundanos vepres gradiente fatemur
calcatis spinis promeruisse rosas:
flore refectus ager suaves tibi fundit odores,
balsama, tura replent quae paradisus habet;
cauta per angustum figens vestigia callem,
sic dedit arta tibi semita lucis iter:
lata voluptatum via, quae submergit Averno,
dulcia carnis alens mortis amara parat;
hoc numquam sacros flexisti tramite gressus
nec potuere tuos prava tenere pedes.
4	durum iter ad laudes, gravior via ducit in altum:
quo labor est potior, gloria maior erit.
5	quae prius incipiam sacri miracula facti,
cum, quidquid facias, omnia prima micent?
dum fuit ad superos humano in corpore vita,
ex oculis fugiens lux tibi cordis erat.
6	si caecus venit, rapuit palpando salutem;
in mediis tenebris fulsit aperta dies.
7	qui voluit furti causa penetrare latenter,
te religante sedet, te reserante fugit.
8	fur sine perfectu voto deceptus inani
omnia restituens crimina fraudis habet,
nam semel ut molles carpserunt palmitis uvas,
non valuere gradus inde referre foris,
nec potuit raptor pedibus subducere praedam,
raptori abduxit sed sua praeda pedes.
9	ergo suis laqueis coepit miser esse ligatus:
venerat ut caperet, captus at ipse fuit;
nec tetigit mustum, sed iniqua mente rotatur:
antea quam biberet, ebria turba iacet.
10	incepit servare magis quam ferre racemos
et datus est custos qui cupit esse rapax,
donec, sancte, tuis verbis iussisses abire;
ut furtum inpleret, doctus ab hoste redit.
11	quae manet haec animi pietas, sanctissime praesul,
laedentem auxilio qui facis ire tuo? –
Tintinnum rapit alter inops, magis inprobus ille,
qui iumentorum colla tenere solet,
absconditque sinu, feno praecludit hiatum
et tenet ipse manu, ne manifestet opus.
12	te veniente.
13	sacer, causas patefecit opertas
tinnitu incipiens iam quasi furta loqui.
14	nil valet abscondi, nil claudi nilve teneri:
facundo strepitu prodidit omne malum.
15	pandebat propriam veluti sub iudice causam,
nil de fure timens liberiore sono.
16	indicat accusat convincit damnat acerbat:
te praesente tamen non licet esse reum;
absolvis furem solitae pietatis amore,
addens et monitus, cautus ut intret iter,
praecipiens querulam secum portare rapinam,
ne vacua tristis spe remearet inops.
17	–
Hinc tamen, ut potero, cum raptus ab orbe fuisses,
quae dederis populis signa verenda loquar.
18	cum pia composito veherentur membra feretro,
substratus meruit caecus habere diem:
anxius ille sacra lumen suscepit ab umbra,
et tua mors illi lucis origo fuit;
dumque sepulchra darent, oculi rediere sepulti
et sopor ille tuus hunc vigilare facit;
cum fugis a mundo, datur illi lumine mundus,
te linquente die hunc fugiunt tenebrae.
19	antiqui vultus lucem stupuere modernam
et veteri fabricae prima fenestra venit.
20	–
Compedibus validis alter manicisque ligatus
mox tetigit templum, ferrea vincla cadunt.
21	tam grave fragmentum (dolor est vel cernere poenam) .
22	pondera tot miseros sustinuisse pedes!
si conexa forent, elephantum solvere possent
nec poterat rigidos ipse movere gradus;
non minus est illi quae subvertente procella
litoribus Libycis anchora fracta iacet.
23	poena quidem gravior cecidit crescente triumpho:
vincere rem saevam gloria maior erat:
non habuit tot vincla pati miser ille ligatus,
sed tua quo virtus plus mereretur opus.
24	cum solidarentur non sic strepuere catenae,
ceu tinniverunt, cum crepuere ferae.
25	quae fuit illa prius nimiis male vincta catenis,
iam tibi, qui solvis, libera dextra favet.
26	–
Lignea vincla gerens alter confugit ad aulam,
quae simili merito scissa repente cadunt.
27	nec mora, vix tetigit sacrati limina templi,
fit tonitrus caelis, arma ferendo tibi.
28	grandia divisi ceciderunt pondera ligni,
et qui gessit onus conruit ipse simul:
expavit subito de libertate recepta
atque magis timuit quando solutus erat.
29	quae ratio fuerit.
30	cecidit cur pronus in arvis?
gaudia magna quidem saepe timere solent.
31	dum stupet unde salus laceris est reddita plantis,
admirante animo membra soluta fluunt.
32	–
Inde vetus mulier, pariter nascente periclo,
vulnere naturae mortua membra tulit:
inclusos digitos morbo numerante tenebat
nec poterat ducto pollice fila dare;
secum nata quidem, sed non sua, dextra pependit,
corpore iuncta suo res aliena fuit.
33	tempore sed tardo est.
34	cum iam spes fracta iaceret,
ante tuos tumulos vivificata manus.
35	sic inopinatum commendat gratia votum :
desperata salus dulcior esse solet.
36	mobilis ergo venit digitis torpentibus umor
et dispensatus fluxit in ungue vigor.
37	arida nervorum sese iunctura tetendit
agnovitque suum vena soluta locum.
38	apta ministeriis incepit palma moveri,
servitium discens libera dextra fuit.
39	nec tantum profugos pietas tua reddidit artus,
reddidit et victum pensa trahente manu.
40	–
Eripuisti aliam simili de peste puellam
membraque restituens plus animae tribuis.
41	desponsata viro mortali lege iacebat:
nunc thalamis Christi virgo dicata micat;
sponsa quidem radiat cum virginitate modesta,
spe meliore fruens, nupta tenenda polis.
42	nec fructus uteri steriles deperdit onusti:
flore pudicitiae mater habenda placet;
adquirit cunctos natum quae non habet unum
progeniemque sibi gignit amore dei.
43	–
Inde pari morbo deflenda infantia parvae
in lucem veniens membra necata trahit;
mors et origo simul misero processit ab alvo,
extinctam generans mater anhela manum.
44	commendata tuo rediit medicata sepulchro:
quod de matre perit, de tumulo recipit.
45	–
Dum iacet alter inops, visu caligine clauso,
caecus, nec misero lumine lumen erat,
longa nocte oculos quarto iam mense premebat,
in lucem obscurus, vivus imago necis:
vocibus hunc medicis monuisti tempore somni.
46	tenderet ut velox ad tua templa gradum.
47	mox veniente die, sed non sibi forfice pressa,
enituit Christi vertice tonsus ovis.
48	detrahit hic crines, nitidos ut haberet ocellos
et mercante coma munera lucis emat.
49	qui titubante gradu tractus pervenit ad aulam,
per biduum recubans ante sepulchra fuit;
tertia lux rediens nocturnas solverat umbras,
et caeco occurrit sic revocata dies,
undique limitae cecidere a fronte tenebrae,
sanguinis unda rigat, luminis atra lavat.
50	sicca lucerna novo flagrante refulsit olivo
obtinuitque suum lux peregrina locum.
51	–
Quid referam mutis qui verbo verba dedisti?
quod gravat eiciens quod iuvat omne locas.
52	cuncta nec enumero, tua me praeconia vincunt:
etsi non potui, velle fuisse vide.
53	en tua templa colit nimio Sigebercthus amore.
54	insistens operi promptus amore tui.
55	culmina custodi qui templum in culmine duxit,
protege pro meritis qui tibi tecta dedit.
56	haec, pie, pauca ferens ego Fortunatus amore
auxilium posco: da mihi vota, precor.

3)
1	Ad Eufronium episcopum Turonensem
DOMINO SANCTO ET MERITIS APOSTOLICO DOMNO ET DVLCI PATRI EVFRONIO PAPAE
FORTVNATVS. Ante paucorum dierum volubilitatem transcursam, deferente praesentium
portitore, venerabilis oris vestri salutare conloquium a me caelesti pro munere 
significo fuisse perceptum; quod ea aviditate, teste rerum creatore, conplexus sum, qua
et vestrum piissimum animum circa meam humilitatem iugiter adprobavi profusum: et
me supplicem multis repletum beneficiis agnosco devotum.
2	qui quamvis in altera
commorer civitate, novit deus quia [a] vobis absens sum tantummodo loco, non
animo; et quocumque fuero, intra me vos clausos habebo. (2) Vere dico, non est
illud cor carneum ubi vestrae animae non recipitur miranda dulcedo, sed est marmore
durior si tantae caritatis non amplectitur blandimentum.
3	nam quis de te tam 
congrua praedicet quam mens vere sancta deposcit? aut quis suo sic satisfaciat animo,
ut vestrum sicut condecet digne prodat affectum? qui in terra sic humilis es, ut 
habites erectus in caelis et inclinando ad infima te sublevari facias ad excelsa, ut iam
agnoscaris, qui Christi humilitatem libenter amplecteris, de eius regni munere quid
habebis.
4	quoniam, sicut ipsius mandata sunt, qui se parvulum inter homines vult
videri magnificum se elatus respiciet in supernis; unusquisque qualiter desiderat et
expugnat. (3) Ego vero gratulor in corde domni Eufronii dilectionem domni mei
sensisse Martini: quapropter multiplici me prece apostolatui et sanctae caritati vestrae
commendans, rogo per ipsum domnum Martinum, cuius frueris participato consortio,
ut apud eum memorari praecipias me famulum et devotum, quatenus quid apud eum
meritis praevaletis in meae humilitatis protectione iugiter ostendatis.
5	ora pro me, 
domine sancte et apostolice, peculiaris domne et pater.

1	Ad eundem
DOMINO SANCTO MIHIQVE IN DEO PECVLIARI PATRONO EVFRONIO PAPAE FORTVNATVS.
Copiosam et superabundantem pectoris vestri dulcedinem, quam circa devotionem 
personae meae vestram beatitudinem, pater amantissime, fateor inpendisse, quis illam
ut dignum est vel corde possit concipere vel sermone valeat explicare ? quae tanto me
sibi vinculo admirandae caritatis adstrinxit, ut nec unius horae spatio ab illo mihi
videar separari conspectu.
2	quem et si praesentem non video, attamen intra pectoris
habitaculum retineo conditum et reclausum. (2) Quis enim tuae pietati peculiaris
non redditur, in quo tantae bonitatis beneficia continentur? aut quem ad tuam 
dulcedinem non ducas invitum, cuius probavimus animum ineffabili caritate profusum? qua
autem illud admiratione complectar, cum te sic video cunctos diligere, ac si 
unumquemque de proprio visus sis latere generasse? (3) Quis vero filiorum superbus
esse desideret, ubi te patrem et doctorem tantae humilitatis agnoscit? aut, quamvis
summo nobilitatis descendat de culmine, cum te sic respicit supplicem, non se tuis
vestigiis in terra provolutus extendit? vere dico: si tumidum superbia deicit, vos 
multum est laudabilis humilitas quod erigit.
3	quis denique illic esse possit iracundus aut
turbidus, ubi sacerdos et pontifex tam placidus es inventus? seit enim totus sine 
rapacitate grex vivere ubi vivendi tranquillitas discitur a pastore. (4) Quid de rebus
reliquis referam? in quibus te sic inpendis in singulis, ut lauderis in cunctis; quae
tamen etsi imitari non possumus, vel vidisse quod imitari deceat congaudemus.
4	(5) Quapropter dominationi et sanctitati vestrae peculiariter me commendans rogo et
obtestor (sic ille domnus meus Martinus sua intercessione obtineat, ut cum ipso iuxta
merita vestra in luce perpetua vos conlocet divina misericordia) , ut pro me humili
filio et servo vestro ad eius beatum sepulcrum orare digneris et pro peccatorum 
meorum remissione pius intercessor accedas. (6) Eos vero qui vestri sunt omnes 
domnos et dulces meos reverenter saluto : domnum meum per omnia dulcissimum, filium
vestrum Aventium pro me multipliciter supplico salutari.
5	domno meo Felici episcopo,
si per vos venit, me benigno animo commendari deposco.
6	ora pro me.

1	Ad eundem
Quamvis pigra mihi iaceat sine fomite lingua
nec valeam dignis reddere digna viris,
attamen, alme pater, Christi venerande sacerdos
Eufroni, cupio solvere parva tibi.
2	debeo multa quidem, sed suscipe pauca libenter:
sit veniale precor quod tuus edit amor.
3	ecclesiae lampas sub te radiante coruscat,
lumine pontificis fulget ubique fides;
gratia praecellens sincero in pectore vernat,
quo nullus dolus est, Israhelita vires;
inmaculata tibi feliciter actio currit:
ut penetres caelos, haec via pandit iter.
4	dulcia conloquii sine fuco dicta refundis:
non sic mella mihi quam tua verba placent;
quidquid habet sensus, hoc lingua serena relaxat:
pectore sub vestro fraus loca nulla tenet,
qui sine felle manes in simplicitate columbae,
nec serpens in te dira venena fovet.
5	advena si veniat, patriam tu reddis amatam
et per te proprias hic habet exul opes;
si quis iniqua gemit, tristis hinc nemo recedit,
sed lacrimas removens laetificare facis.
6	Martinus meritis hac vos in sede locavit:
dignus eras heres qui sua iussa colis.
7	ille tenet caelum largo dans omnia voto:
iunctus eris Christo hunc imitando virum.
8	non perit hic vestrum qui grex ad ovile recurrit,
candida nec spinis vellera perdit ovis,
non lupus ore rapit praedam pastore vigente,
sed fugit exclusus non lacerando greges.
9	haec tibi lux maneat longos, venerande, per annos
atque futura dies lucidiora ferat.

1	Ad Felicem episcopum Namneticum
DOMINO SANCTO ET APOSTOLICA SEDE DIGNISSIMO DOMNO ET PATRI FELICI PAPAE
FORTVNATVS. Oscitantem me prope finitima pelagi, blandimento naturalis torporis 
inlectum et litorali diutius in margine decubantem subito per undifragos vestri fluctus 
eloquii quasi scopulis incurrentibus elisa salis spargine me contigit inrorari; sed ad 
primos evigilandi stimulos infundi poteram, non tamen excitari: qui adhuc more solito
graviter obdormitans tandem aliquando inter crepitantia verborum vestrorum tonitrua
vix surrexi. (2) Igitur cum considerarem dicta singula de more tubarum clangente
sermone prolata et sidereo quodammodo splendore perfusa, velut coruscantium 
radiorum perspicabili lumine mea visi estis lumina perstrinxisse et soporantes oculos, quos
mihi aperuistis tonitruo, clausistis corusco: tantus enim exercitati claritate conloquii
vestrae linguae iubar effulsit, tanta se renidentis eloquentiae lux vibravit, ut converso
ordine mihi videretur verbis radiantibus ab occidentali parte te loquente sol nasci.
2	(3) Credebam enim, quasi sofo Pindarico conpactus tetrastrophos pedestri glutine 
suggillatus et ac si enthymematum parturiens catenatum vinculum fecunda fluxisset oratio
spiris intertexta, sofismate peregrino.
3	denique quantum ad profunditatem vestrae 
dictionis adtinet, feceratis ignorantem per sermonum conpitos velut inter cautes Echinadas
oberrare, nisi a vobis ipsis lampas praeviatrix itineris occurrisset. (4) Quod vero
vestris inseruistis epistulis vocem meam nec adclamatione laudum superatam in Ultimo
orbis angulo personasse, haec ipsa dum relego, coepi me mirari vestro subito crevisse
conloquio qui favorem proprio non mererer ornatu, gavisus usque adeo affectu fautoris
erigi qui me recognoscerem ingenii qualitate substerni. (5) O quantum caritas 
praevalet, cum illud lingua laudantis adicit quod laudati vena subducit! optandum est 
siquidem, ut de me humillimo tali credatur testi potius quam auctori.
4	non enim 
Polydeucen suae commendasset venae salientis ubertas, nisi Smyrnaei fontis fatidico latice
fuisset adtactus. (6) Illud itaque quod dixistis, in ultimo orbis angulo quasi vestram
habitare praesentiam, satis hoc fieri iustum est: ut de vobis mihi credatis qui de me
vobis credi blandius suadetis; quoniam loca, quamvis regione ultima, te cive sunt
prima, nam si personae merito urbes sibi vindicant principatum, nulli per vos est ille
locus inferior, ubi quidquid de laude requiritur Felix actibus pontifex est adsertor.
5	denique non Cecaumene rabida nec ursae situs frigoribus intertextus respirat, sed per
vos mutatis sedibus assiduo Favoni sibilo modulante vernatur. (7) Hoc etiam, quod
sanctitas vestra conqueritur, me invento Turonis parva prolixitate potitam se fuisse 
conloquiis (cum me e contra pudeat in brevi spatio prodidisse inscitiam, sed latere tanti
gratiam pontificis adquisitam) : tamen, si nostri animi partes considerare velitis, 
quamvis protracto spatio aspectu vestro fruerer, incitari poteram, non expleri. (8) Quis
enim semel odore suavium rosarum adflatus vel satiatum quandoque se iudicet vel
patiatur reddere fastidentem? cum, si diuturnius fuissemus incomminus, tanto magis
dilectione succenderer quanto plus agnoscerem quem amarem. (9) Quod enim 
intulistis: 'si Ligerem vobiscum ascendissem, secundis fluctibus Namnetas occurrissem',
novi quidem, te mihi Canobo, Cherucis adcersientibus myoparonem praepetem, catus
arte armoniaca tutus inter Symplegadas se mordentes exissem, et si res exigeret plausu
creperegico Oetam Tirynthiacum Pindo respirante pulsassem. (10) Qua vero 
aviditate illud me creditis perlegisse (quod vos intexere mera caritas imperavit) quod 
dixistis: 'nec si vulsci venissent in solacio, me vobis abripere valuissent'? credite, 
quantum meus animus inspicit, ipsa vix Roma tantum mihi dare ad auxilia poterat 
quantum praestitistis in verba; nec apud me plus aliquid est factis inpendere, quam vota
voluntatis offerre : nam alloquii refluente dulcedine nihil opus est plus egere. (11) Quod
vero facetiis addidistis: 'nisi sollicitatus laudibus rusticus calamus non turnasset', licet
talis cultor Christicola feracissima iugera saepius exaravit, attamen nuper illum, id
est vos, confiteor ludos ithyfallicos Amphioneo barbito reboasse. (12) Hoc quoque
quod delectabiliter adiecistis me domnae meae Radegundae muro caritatis inclusum,
scio quidem quia non ex meis meritis.
6	sed, ex illius consuetudine, quam circa cunctos
novit inpendere, conlegistis et quantum in mea persona panegyricum poetice 
tangitis, tantum in eius laudis historiam retulistis.
7	tamen in verbis vestris illud 
relegere merui quod in eius gratia iam percepi.
8	sed qui de me parvo magna depingitis,
quaeso de magnis maxima praedicetis. (13) Quapropter dominationi et sanctitati
vestrae me humili supplicatione commendans deprecor per dominum redemptorem 
animarum nostrarum, qui vos praedestinatos sua facturus est in luce consortes, ut me in
sanctis orationibus pietatis intuitu dignemini memorare.
9	magnum enim erit spei meae
auxilium a vobis obtinere quod posco.
10	Si veniant linguae pariter Graeca atque Latina,
pro meritis nequeunt solvere cuncta tuis.
11	laudibus obsessus, votis venerandus haberis,
Felix, qui sensus luce perennis eris.

1	Item ad Felicem episcopum ex nomine suo
Fida salus patriae, Felix spe nomine corde,
Ordo sacerdotum quo radiante micat,
Restituis terris quod publica iura petebant,
Temporibus nostris gaudia prisca ferens.
2	Vox procerum, lumen generis, defensio plebis
Naufragium prohibes hic ubi portus ades.
3	Actor apostolicus qui iura Britannica vincens,
Tutus in adversis, spe crucis arma fugas.
4	Vive decus patriae, fidei lux, auctor honoris,
Splendor pontificum, noster et orbis amor.

1	Item ad Felicem episcopum de dedicatione ecclesiae suae
Cum Salomon coleret generosi encaenia templi,
Israhel electos fecit adesse viros:
Levitas proceres pueros iuvenesque senesque
undique certatim regia pompa trahit.
2	mactantur vituli, tauri iugulantur ad aras
et populi in votis gaudia caedis erant.
3	nunc vero adsurgit ritu placitura beato
tempore decurso iustior ara deo:
prospera quae populis Felix modo festa ministrans
exsuperat rebus gesta priora novis.
4	convocat egregios sacra ad sollemnia patres,
quo stat vera salus et fugit umbra vetus;
docti clave Petri caelos aperire petenti
ac monitis Pauli noscere clausa poli.
5	ne lupus intret oves neu morbus inulceret agnos
hinc sunt custodes, inde medella gregis;
quorum vox refluens populo de fonte salutis,
ut bibat aure fidem, porrigit ore salem.
6	inter quos medios Martini sede sacerdos
Eufronius fulget metropolita sacer;
plaudens in sancta fratrum coeunte corona
et sua membra videns fortior exstat apex:
laetius inde caput, quia sunt sua viscera secum,
ecclesiae iuncto corpore crescit honor.
7	Domitianus, item Victorius, ambo columnae,
spes in utrisque manens pro regionis ope.
8	Domnulus hinc fulget meritis, Romacharius inde,
iure sacerdotii cultor uterque dei.
9	en spectata diu, data nunc memoranda per aevum,
votis plena piis fulget in urbe dies,
in qua promeruit sua gaudia cernere pastor
officioque sacro reddere vota deo;
tempore qui longo adventu pendebat in isto
despiciens aliud (hoc erat omnis amor),
omnia tuta timens suspecto in tramite vitae,
ne prius iret iter quam daret ista deo;
saepius occultans suspiria lassa trahebat,
cederet ut dominus hoc properare decus;
anxius incerto curarum fasce laborans
dum votum spectat, pondera tempus erant.
10	sed iam festus adest, solvatur sarcina curae,
laetitiae cumulus triste repellat onus.
11	prospera dans populis et gaudia larga per urbem
Felix felici cum grege pastor age.
12	hinc te pontifices circumdant, inde ministri:
cingit te totum hinc honor, inde favor.
13	clericus ecce choris resonat, plebs inde choraulis:
quisque tuum votum qua valet arte canit.
14	tarda fuere tibi.
15	quia fit mora semper amanti;
res sublimis enim tarda, sed ampla venit.
16	nunc domini laudes inter tua classica canta
et trinitatis opem machina trina sonet.
17	adde medullata in templis holocausta sacerdos,
quo diuturna mices hostia pura deo.

1	In honore eorum quorum ibi reliquiae continentur
Siderei montes, speciosa cacumina Sion,
a Libano gemini flore comante cedri,
caelorum portae, lati duo lumina mundi:
ore tonat Paulus, fulgorat arce Petrus,
inter apostolicas radianti luce coronas
doctior hic monitu, celsior ille gradu.
2	per hunc corda hominum reserantur et astra per illum:
quos docet iste stilo, suscipit ille polo.
3	pandit iter caeli hic dogmate, clavibus alter:
est via cui Paulus, ianua fida Petrus.
4	hic petra firma manens, ille architectus habetur:
surgit in his templum, quo placet ara deo.
5	uno fonte pares medicata fluenta rigantes
restingunt avidam dulce liquore sitim.
6	fortia bella gerens quisquis cupit astra tenere,
rex dedit hos proceres militis esse duces.
7	Gallia, plaude libens, mittit tibi Roma salutem:
fulgor apostolicus visitat Allobrogas;
a facie hostili duo propugnacula praesunt,
quos fidei turres urbs caput orbis habet,
hi radiant oculi pretioso in corpore Christi,
lumine qui proprio cetera membra regunt.
8	munere Felicis caeli cape, Gallia, fruges
pontificisque tui vota beata cole.
9	cuius castus amor dedit hanc in honore superno
ecclesiae nuptae dote perenne domum.
10	vertice sublimi patet aulae forma triformis,
nomine apostolico sanctificata deo.
11	quantum inter sanctos meritum supereminet illis,
celsius haec tantum culmina culmen habent.
12	in medium turritus apex super ardua tendit,
quadratumque levans crista rotundat opus.
13	altius, ut stupeas, arce ascendente per arcus
instar montis agens aedis acumen habet,
illic expositas fucis animantibus artus
vivere picturas arte reflante putas.
14	sol vagus ut dederit per stagnea tecta colorem,
lactea lux resilit, cum rubor inde ferit.
15	ire redire vides radio crispante figuras
atque lacunar agit quod maris unda solet.
16	fulgorem astrorum meditantur tecta metallo,
et splendore suo culmina sidus habent.
17	luna coronato quotiens radiaverit ortu,
alter ab aede sacra surgit ad astra iubar.
18	si nocte inspiciat hanc praetereundo viator.
19	et terram stellas credit habere suas.
20	tota rapit radios, patulis oculata fenestris,
et quod mireris hic foris, intus habes.
21	tempore quo redeunt tenebrae, mihi dicere fas sit,
mundus habet noctem, detinet aula diem.
22	dextera pars templi meritis praefulget Hilari,
compare Martino consociante gradum.
23	Gallia sic proprios dum fudit ubique patronos,
quos hic terra tegit, lumina mundus habet,
altera Ferreoli pars est, qui vulnere fern
munere martyrii gemma superba nitet.
24	obtulit haec Felix, ut sit magis ipse sacerdos,
Christe, tuum templum, qui tibi templa dedit.

1	Item ad eundem in laude
Inluxit festiva dies, me gaudia cogunt,
ut quod plebs poterat, solus amore loquar.
2	ultima quamvis sit regio Armoricus in orbe,
Felicis merito cernitur esse prior.
3	miserunt similes Oriens et Gallia sortes:
illa micat radiis solis et ista tuis:
nam splendore novo sua munera quisque ministrat:
tu fers Oceano lumen et ille rubro;
denique si sensus clara pro lampade fulget,
ingenium vestrum luminis instar habet,
maxima progenies, titulis ornata vetustis,
cuius et a proavis gloria celsa tonat:
nam quicumque potens Aquitanica rura subegit,
extitit ille tuo sanguine luce parens.
4	germinis antiqui venerabile culmen in orbe,
laudibus in cuius militat omne decus,
flos generis, tutor patriae , correctio plebis,
eloquii flumen, fons salis, unda loquax,
semita doctrinae, ius causae, terminus irae,
cuius in ingenium hic nova Roma venit
(illic quod poterat per plures illa docere,
te contenta suo Gallia cive placet),
ornamenta geris gemino fulgentia dono,
et te concelebrant hinc opus, inde genus.
5	sed qui terrena de nobilitate nitebas,
ecclesiam nunc spe nobiliore regis.
6	cuius ad ornatum bone cultor iugiter instans.
7	ut iam multa deo splendida dona dares,
nupsisti ecclesiae, felicia vota iugasti,
hanc qui matronam dote potente reples;
cuius in amplexu ducis sine crimine vitam,
altera nec mulier corde recepta fuit.
8	hanc oculis, animo retines et corde pudico:
unde tibi nupsit, castior inde manet.
9	illa tibi prolem peperit, sed corpore virgo.
10	et populum gremio fudit amata tuo.
11	ecce tuos natos divina ex coniuge sumptos,
et modo te gaudent quos patris umbra tegit.
12	proque salute gregis pastor per conpita curris,
exclusoque lupo tuta tenetur ovis.
13	insidiatores removes vigil arte Britannos:
nullius arma valent quod tua lingua facit.
14	tu quoque ieiunis cibus es, tu panis egenti:
quae sibi quisque cupit, hic sua vota videt.
15	divitias proprias in pauperis ore recondis,
largas mendici ventre reponis opes.
16	tempore quo veniet Christus, tunc omnia vobis
iudicis in facie sacculus iste refert.
17	sit tibi fixa salus numerosos ampla per annos,
perpetuo Felix nomine mente fide.

1	Ad Felicem episcopum de pascha
Tempora florigero rutilant distincta sereno
et maiore poli lumine porta patet,
altius ignivomum solem caeli orbita ducit,
qui vagus Oceanas exit et intrat aquas;
armatis radiis elementa liquentia lustrans
adhuc nocte brevi tendit in orbe diem.
2	splendida sincerum producunt aethera vultum
laetitiamque suam sidera clara probant.
3	terra favens vario fundit munuscula fetu,
cum bene vernales reddidit annus opes:
mollia purpureum pingunt violaria campum,
prata virent herbis et micat herba comis.
4	paulatim subeunt stellantia lumina florum
arridentque oculis gramina tincta suis.
5	semine deposito lactans seges exilit arvis,
spondens agricolae vincere posse famem.
6	caudice desecto lacrimat sua gaudia palmes:
unde merum tribuat, dat modo vitis aquam.
7	cortice de matris tenera lanugine surgens
praeparat ad partum turgida gemma sinum.
8	tempore sub hiemis foliorum crine revulso
iam reparat viridans frondea tecta nemus:
myrta salix abies corylus siler ulmus acernus
plaudit quaeque suis arbor amoena comis.
9	construitura favos apes hinc alvearia linquens
floribus instrepitans poplite mella rapit.
10	ad cantus revocatur aves, quae carmine clauso
pigrior hiberno frigore muta fuit.
11	hinc filomela suis adtemperat organa cannis
fitque repercusso dulcior aura melo.
12	ecce renascentis testatur gratia mundi
omnia cum domino dona redisse suo.
13	namque triumphanti post tristia Tartara Christo
undique fronde nemus, gramina flore favent.
14	legibus inferni oppressis super astra meantem
laudant rite deum lux polus arva fretum;
qui crucifixus erat.
15	deus ecce per omnia regnat,
dantque creatori cuncta creata precem.
16	salve, festa dies, toto venerabilis aevo,
qua deus infernum vicit et astra tenet,
nobilitas anni, mensum decus, arma dierum,
horarum splendor, scripula, puncta fovens.
17	hinc tibi silva comis plaudit, hinc campus aristis,
hinc grates tacito palmite vitis agit.
18	si tibi nunc avium resonant virgulta susurro,
has inter minimus passer amore cano.
19	Christe, salus rerum, bone conditor atque redemptor,
unica progenies ex deitate patris,
inrecitabiliter manans de corde parentis,
verbum subsistens et penetrare potens,
aequalis concors socius, cum patre coaevus,
quo sumpsit mundus principe principium:
aethera suspendis, sola congeris, aequora fundis,
quaeque locis habitant quo moderante vigent,
qui genus humanum cernens mersisse profundo,
ut hominem eriperes es quoque factus homo;
nec voluisti etenim tantum te corpore nasci,
sed caro quae nasci, pertulit atque mori:
funeris exequias pateris vitae auctor et orbis,
intras mortis iter dando salutis opem.
20	tristia cesserunt infernae vincula legis
expavitque chaos luminis ore premi;
depereunt tenebrae Christi fulgore fugatae
et tetrae noctis pallia crassa cadunt.
21	pollicitam sed redde fidem, precor, alma potestas:
tertia lux rediit, surge, sepulte meus.
22	non decet, ut humili tumulo tua membra tegantur,
neu pretium mundi vilia saxa premant.
23	indignum est, cuius clauduntur cuncta pugillo,
ut tegat inclusum rupe vetante lapis.
24	lintea tolle, precor, sudaria linque sepulchro :
tu satis es nobis et sine te nihil est.
25	solve catenatas inferni carceris umbras
et revoca sursum quidquid ad ima ruit.
26	redde tuam faciem, videant ut saecula lumen,
redde diem qui nos te moriente fugit.
27	sed plane inplesti remeans, pie victor, ad orbem:
Tartara pressa iacent nec sua iura tenent;
inferus insaturabiliter cava guttura pandens,
qui rapuit semper, fit tua praeda, deus:
eripis innumerum populum de carcere mortis
et sequitur liber quo suus auctor adit;
evomit absorptam trepide fera belua plebem
et de fauce lupi subtrahit agnus oves.
28	hinc tumulum repetens, post Tartara carne resumpta,
belliger ad caelos ampla tropaea refers:
quos habuit poenale chaos, iam reddidit in te,
et quos mors peteret, hos nova vita tenet.
29	rex sacer, ecce tui radiat pars magna triumphi,
cum puras animas sancta lavacra beant:
candidus egreditur nitidis exercitus undis
atque vetus vitium purgat in amne novo;
fulgentes animas vestis quoque candida signat
et grege de niveo gaudia pastor habet,
additur hac Felix consors mercede sacerdos,
qui dare vult domino dupla talenta suo.
30	ad meliora trahens gentili errore vagantes,
bestia ne raperet, munit ovile dei.
31	quos prius Evva nocens infecerat, hos modo reddit
ecclesiae pastos ubere , lacte, sinu.
32	mitibus alloquiis agrestia corda colendo:
munere Felicis de vepre nata seges.
33	aspera gens, saxo vivens quasi more ferino:
te medicante.
34	sacer, belua reddit ovem.
35	centeno reditu tecum mansura per aevum
messis abundantis horrea fruge reples.
36	inmaculata tuis plebs haec vegetetur in ulnis,
atque deo purum pignus ad astra feras.
37	una corona tibi de te tribuatur ab alto.
38	altera de populo vernet adepta tuo.

1	De domno Felice Namnetico, cum fluvium alibi detorqueret
Cedant antiqui quidquid meminere poetae:
vincuntur rebus facta vetusta novis.
2	includi fluvios si tunc spectasset Homerus,
inde suum potius dulce replesset opus:
cuncti Felicem legerent modo, nullus Achillem,
nomine sub cuius cresceret artis honor:
qui probus ingenio mutans meliore rotatu
currere prisca facis flumina lege nova.
3	aggere composito removens in gurgite lapsum
quo natura negat cogis habere viam.
4	erigis hic vallem, subdens ad concava montem,
et vice conversa haec tumet, ille iacet.
5	altera in alterius migravit imagine forma:
mons in valle sedet, vallis ad alta subit.
6	quo fuit unda fugax, crevit pigro obice terra,
et quo prora prius, huc modo plaustra meant.
7	collibus adversis flexas super invehis undas
et fluvium docilem monte vetante trahis.
8	qua rapidus flueret, veniens celer amnis obhaesit
et subito nato colle retorsit iter.
9	quae prius in praeceps veluti sine fruge rigabant,
ad victum plebis nunc famulantur aquae.
10	altera de fluvio metitur seges orta virorum,
cum per te populo parturit unda cibum.
11	qualiter incertos hominum scis flectere motus
qui rapidos fontes ad tua frena regis?
stet sine labe tibi, Felix, pia vita per aevum,
cuius ad Imperium transtulit unda locum.

1	De Nicetio episcopo Treverensi
Splendor, apex fidei, venerabile mente Niceti,
totius orbis amor pontificumque caput,
summus apostolico praecellens pastor ovili
auxisti meritis quidquid honoris habes.
2	divino insistens operi terrena relinquis:
cui moritur mundus, non moriture manes.
3	vita brevis cunctis, sed non brevis illa beatis:
cum bona non pereant, iure perennis eris.
4	dum tibi restrictus maneas et largus egenis,
quod facis in minimis te dare crede deo.
5	captivus quicumque redit sua limina cernens,
ille lares patrios, tu capis inde polos.
6	hic habet exul opem, ieiunans invenit escas,
qui venit esuriens hinc satiatus abit.
7	tristibus inponis curas purgando querellas,
et sanat cunctos una medella viros.
8	pauperis hinc lacrimas desiccas gaudia praestans:
qui prius ingemuit, vota salutis habet,
te pascente greges numquam lupus abripit agnos:
sunt bene securi quos tua caula tegit.
9	templa vetusta dei revocasti in culmine prisco
et floret senior te reparante domus.
10	hic populis longos tribuas pia vota per annos
et maneas pastor, ne lacerentur oves.

1	Item de castello eiusdem super Mosella
Mons in praecipiti suspensa mole tumescit
et levat excelsum saxea ripa caput:
rupibus expositis intonsa cacumina tollit,
tutus et elato vertice regnat apex.
2	proficiunt colli quae vallibus arva recedunt:
undique terra minor vergit et iste subit;
quem Mosella tumens, Rodanus quoque parvulus ambit.
3	certanturque suo pascere pisce locum.
4	diripiunt dulces alibi vaga flumina fruges:
haec tibi parturiunt, Mediolane, dapes.
5	quantum crescit aquis, pisces vicinius offert;
exhibet hinc epulas, unde rapina venit.
6	cernit frugiferos congaudens incola sulcos,
vota ferens segeti fertilitate gravi.
7	agricolae pascunt oculos de messe futura,
ante metit visu quam ferat annus opem.
8	ridet amoenus ager, tectus viridantibus herbis,
oblectant animos mollia prata vagos.
9	hoc vir apostolicus Nicetius ergo peragrans
condidit optatum pastor ovile gregi;
turribus incinxit ter denis undique collem,
praebuit hic fabricam, quo nemus ante fuit.
10	vertice de summo demittunt brachia murum,
dum Mosella suis terminus extet aquis.
11	aula tamen nituit constructa cacumine rupis,
et monti inposito mons erit ipsa domus.
12	conplacuit latum muro concludere campum,
et prope castellum haec casa sola facit.
13	ardua marmoreis suspenditur aula columnis,
qua super aestivas cernit in amne rates.
14	ordinibus ternis extensaque machina crevit,
ut, postquam ascendas, iugera tecta putes.
15	turris ab adverso quae constitit ob via clivo,
sanctorum locus est, arma tenenda viris.
16	illic est etiam gemino ballista volatu,
quae post se mortem linquit et ipsa fugit.
17	ducitur inriguis sinuosa canalibus unda,
ex qua fert populo hic mola rapta cibum.
18	blandifluas stupidis induxit collibus uvas,
vinea culta viret quo fuit ante frutex.
19	insita pomorum passim plantaria surgunt
et pascunt vario floris odore locum.
20	haec tibi proficiunt quidquid laudamus in illis,
qui bona tot tribuis, pastor opime gregis.

1	Ad Vilicum episcopum Mettensem
Gurgite caeruleo pelagus Mosella relaxat
et movet ingentes molliter amnis aquas;
lambit odoriferas vernanti gramine ripas
et lavat herbarum leniter unda comas.
2	hinc dextra de parte fluit qui Salia fertur,
flumine sed fluctus pauperiore trahit;
hic ubi perspicuis Mosellam cursibus intrat,
alterius vires implet et ipse perit.
3	hoc Mettis fundata loco speciosa coruscans
piscibus obsessum gaudet utrumque latus.
4	deliciosus ager ridet vernantibus arvis;
hinc sata culta vides, cernis at inde rosas.
5	prospicis umbroso vestitos palmite colles,
certatur varia fertilitate locus.
6	urbs munita nimis, quam cingit murus et amnis,
pontificis merito stas valitura magis:
Vilicus, aetheriis qui sic bene militat armis,
stratus humi genibus te levat ille suis.
7	unde humilis terris te proicis, alme sacerdos,
orando hinc patriae ducis ad astra caput;
fletibus adsiduis adquiris gaudia plebi:
pastoris lacrimis laetificantur oves.
8	ictibus invalidis quamvis minitetur iniquus,
tu quibus es murus, vulnera nulla timent,
et licet incluso lupus iusidietur ovili,
te custode gregis nil ibi praedo nocet.
9	oblectas populos vultu sine nube sereno
cunctorumque animos gratia blanda fovet;
si poscat novus hospes opem, tu porrigis escas.
10	invenit et proprios ad tua tecta lares.
11	dum satias querulum, magis obliviscitur illas
quas habet in patriis finibus exul opes.
12	qui sua damna refert, gemitus subducis ab ore,
gaudia restituens tristia cuncta fugas.
13	protegis hinc nudos, illinc tu pascis egentes;
nil tibi reddit inops, reddit amore deus.
14	horrea praemittis melius quam condita servans:
quas sic diffundis dat paradisus opes.
15	culmina templorum renovasti, Vilice cultor:
cum veniet dominus, stat labor ecce tuus.
16	commissum video non suffodisse talentum,
sed magis aptatum multiplicatur opus.
17	longius extensos peragas tam digna per annos
et maneat semper nomen, opime, tuum.
18	a Item ad eundem
Pastor opime gregis, cunctis tua pabula prosunt:
qui satias animas, quam bene membra foves!
sic avidos reddis convivas nectare lactis,
ut scutella levet quod cocleare solet.
19	b Item ad eundem
Currit ovis repetens a te sua pascua, pastor:
qui cibus esse soles, da mihi panis opem.
20	c De pictura vitis in mensa eius dictum
Vitibus intextis ales sub palmite vernat
et leviter pictas carpit ab ore dapes.
21	multiplices epulas meruit conviva tenere:
aspicit hinc uvas, inde Falerna bibit.
22	d De piscibus in mensa eius
Retia vestra, pater, oneroso pisce redundant.
23	apparet Petri vos meruisse vices.

1	De pontifice Carentino Coloniae
Carentine, decus fidei, deitatis amice,
nomine de proprio care, perennis amor,
pontificem pollens Agripina Colonia praefert,
frugiferis agris digne colone dei.
2	si videas aliquos quacumque ex gente creatos,
quamvis ignotos mox facis esse tuos.
3	quos semel adfectu adstringis pietate paterna
ulterius numquam dissociare potes;
nec subito veniens veluti fugitiva recedit,
sed concessa cito gratia fixa manet.
4	verba dei conplens sicut te diligis ipsum,
a te ita diligitur proximus omnis homo.
5	vocis apostolicae sectator dignus haberis,
quae caros animos praeposuit fidei.
6	tranquillus placidus mitis, sine nube serenus,
cui rabies mundi nil dominare potest,
pectora cunctorum reficis dulcedine verbi,
laetificas vultu tristia corda tuo.
7	pauperibus cibus es, sed et esurientibus esca,
rite pater populi dando salutis opem.
8	aurea templa novas pretioso fulta decore;
tu nites, unde dei fulget honore domus.
9	maioris numeri quo templa capacia constent,
alter in excelso pendulus ordo datur.
10	sollicitat pia cura gregis te, pastor opime,
nil lupus ab stabulis quo vigilante rapit.
11	tempora longaevo teneas felicia tractu
et per te domini multiplicentur oves.

1	De Igidio episcopo Remorum
Actibus egregiis venerabile culmen, Igidi,
ex cuius meritis crevit honore gradus,
subtrahor ingenio, compellor amore parato
laudibus in vestris prodere pauca favens.
2	namque reus videor tantis existere causis,
si solus taceam quidquid ubique sonat.
3	sed quamvis nequeam digno sermone fateri,
da veniam voto me voluisse loqui.
4	exiit in mundo gestorum fama tuorum
et meritis propriis sidus in orbe micas.
5	clarior effulges quam Lucifer ore sereno:
ille suis radiis, tu pietate nites.
6	nil lupus insidiis cauto subducit ovili
te pastore sacro pervigilante gregem.
7	facundo eloquio caelestia dogmata fundis,
ecclesiae crevit te monitore domus.
8	pontificis studio correctio plebis haberis;
ne tenebrae noceant, semita lucis ades.
9	cunctorum recreas animos dulcedine verbi,
qui satias epulis, pascis et ore greges.
10	praecepta inplentur: non solo pane cibamur;
delicias capimus quas tua verba ferunt.
11	ut gaudet corpus cui mitior esca paratur,
sic animae gaudent si tua lingua sonet.
12	haeresis ira cadit forti te milite Christi,
adquiris regi qui dedit arma tibi,
qui purgas spinis agros sermone colente,
et mundata deo surgit ubique seges.
13	qui venit huc exul tristis defessus egenus,
hic recipit patriam te refovente suam.
14	quae doluit tollis, gemitus in gaudia vertens,
exilium removes, reddis amore lares.
15	pauper habere cibum, meruit quoque nudus amictum,
invenit hic semper, quae bona quisque cupit.
16	consultum tribuis generaliter omnibus unum,
qui populi pater es, tot pia rite regis.
17	haec tibi vita diu domino tribuente supersit
atque futura micet lucidiore die.

1	Ad Hilarium
Lux sincera animi, semper mihi dulcis Hilari,
quamvis absentem quem mea cura videt,
cuius honestus amor tantum mea corda replevit,
ut sine te numquam mente vacante loquar:
versibus exiguis mandamus vota salutis;
quae dedit affectus sint tibi cara, precor.

1	De Bertechramno episcopo, cum elevaretur in currum
Curriculi genus est memorat quod Gallia raedam:
molliter incedens orbita sulcat humum ;
exiliens duplici biiugo volat axe citato
atque movet rapidas iuncta quadriga rotas.
2	huc ego dum famulans comitatu iungor eodem
et mea membra cito dum veherentur equo,
pontificisque sacri Bertechramni actus honore
conprendente manu raptus in axe levor.
3	qualiter inplumes fetus pia mater hirundo
confovet et placide pinnula tensa tegit,
sic bonitate potens, affectu dives opimo
in proprium pastor molle sedile locat.
4	nec solum amplectens pia mens, sed diligit omnes,
unde magis populis unicus extat amor.

1	Item ad eundem de opusculis suis
Ardua suscepi missis epigrammata chartis
atque cothurnato verba rotata sofo.
2	percurrens tumido spumantia carmina versu
credidi in undoso me dare vela freto:
plana procellosos ructavit pagina fluctus
et velut Oceanas fonte refudit aquas.
3	vix modo tam nitido pomposa poemata cultu
audit Traiano Roma verenda foro.
4	quid si tale decus recitasses in aure senatus?
stravissent plantis aurea fila tuis;
per loca, per populos, per compita cuncta videres
currere versiculos plebe favente tuos.
5	sed tamen in vestro quaedam sermone notavi
carmine de veteri furta novella loqui;
ex quibus in paucis superaddita syllaba fregit
et pede laesa suo musica cloda gemit.
6	nunc, venerande pater, prece voto voce saluto,
commendans animum supplice corde meum.
7	sit tua vita diu, cuius modulante Camena
cogimur optatis reddere verba iocis.

1	Ad Agricolam episcopum
Praesul, honoris apex, generis fideique cacumen,
cultor agri pollens, pastor opime gregis,
cum mea terra manu meruit genitoris arari,
reddatur nati vomere culta sui.
2	nam pater, affectu dulci memorabilis orbi,
me vobiscum uno fovit amore duos;
corde parens, pastu nutrix, bonus ore magister
dilexit coluit rexit, honesta dedit.
3	ille pio studio sulcata novalia sevit:
quod pater effudit hoc mihi semen ale.

1	Ad Felicem episcopum Biturigum, scriptum in turrem eius
Quam bene iuncta decent, sacrati ut corporis agni
margaritum ingens aurea dona ferant!
cedant chrysolitis Salomonia vasa metallis:
ista placere magis ars facit atque fides.
2	quae data, Christe, tibi Felicis munera sic sint,
qualia tunc tribuit de grege pastor Abel,
et cuius tu corda vides, pietate coaeques
siraptae merito quae dedit aera duo.

1	Domino sancto atque apostolicis actibus praeconando, domno pio et peculiariter
dulci in Christo, patri Avito papae Fortunatus humilis
Officiis intente piis, pater urbis Avite,
gloria pontificum, noster et altus amor,
per quem plebs, regio, peregrinus et hospes aluntur,
in quo cuncta capit quae sibi quisque cupit:
ex opere inmeritus merui pia dona patroni.
2	ne minimam pascens inmemor esses ovem.
3	qui trahis ore greges aeterna ad pabula Christi,
qualiter hinc vivant est quoque cura tui.
4	semper et absentes praesens tua protegit ala:
quo pede non curris, munere totus ades.
5	muneribus vestris Agnes aut Radegundis
multiplici orantes fomite vocis agunt.
6	ad caelos penetranda seras, pater alte, talenta,
quae centena suo tempore culta metas.
7	per dominum regemque bonum precor, aulice praesul,
ut Fortunati sis memor, alme, tui.

1	Ad eundem
Paruimus iussis, sacer ac venerande sacerdos
et pater, imperiis, dulcis Avite, tuis.
2	garrulitate levi potius stridente cicuta
quam placeat liquido nostra camena melo;
sed tamen, ut veniam tribuas, pietatis amator
intende obsequium nec trutinato sophum.
3	munere pro magno modicus haec parvula solvo:
pensetur votis.
4	est cui lingua rudis.
5	a Item ad eundem
Virtutum quid celsa fides mereatur honoris,
summe sacerdotum, dulcis Avite , probas ,
qui nectens animos cunctorum in amore beato
post te, care pater, pectora capta trahis.
6	sed tamen inter eos, tua quos dulcedo replevit,
promptus in affectu portio maior agor.
7	lumen dulce meum, patriae vigor, altor egentum.
8	spes peregrinorum, ductor honorque patrum,
si mea vox iugi resonaret acumine carmen,
laude minor loquerer, maior amore, pater;
maxima sed nostri datur haec occasio voti,
vel memorare tuum nomen, opime, sacrum.
9	commendantur item vestrae pietatis amori,
Agnes voce humili cum Radegunde pari,
larga salutiferos vigeat tibi vita per annos,
nam tua quae fuerit fit mea, care, salus.

1	De domno Agerico episcopo de Vereduno
Vrbs Vereduna, brevi quamvis claudaris in orbe,
pontificis meritis amplificata places:
maior in angusto praefulget gratia gyro,
Agerice, tuus quam magis auxit honor.
2	plurima magnarum fudisti semina laudum,
quae matura operis fertilitate metes.
3	tempore praesenti victum largiris egenis,
unde futura dies centuplicabit opes.
4	dogmatis arcani reseras penetralia pastor,
nec solum dapibus, pascis et ore greges.
5	templa vetusta novas pretiosius et nova condis,
cultior est domini te famulante domus.
6	egregios fontes sacri baptismatis exples :
tam pia divino fonte repletus agis.
7	candida sincero radiat haec aula sereno,
et si sol fugiat, hic manet arte dies,
ad nova templa avide concurrunt undique plebes
et tribuis populis plus in amore deum.
8	te solamen inops meruit, te nudus amictum,
et solus cunctis potus et esca manes.
9	felix qui meritis, aeternae lucis amator,
tempore tam modico non moritura paras.
10	a Item de Agerico episcopo de Vereduno
Phoebus ut elatum suspendit in aethera currum
purus et igniferum spargit ubique iubar,
effusis radiis totum sibi vindicat orbem,
montes, plana replens ima vel alta tenet.
11	sic, praesul, splendore animi cum sole coruscas:
ille suis radiis fulget et ipse tuis.
12	Agerice sacer, cuius sermone colente
ecclesiae segetes fertilitate placent,
terrenis sterilis rebus, fecunde supernis,
humana spernens, dives iture polis,
inlecebris mundi mundus, lasciva repellens,
nil cui subripuit carnis amarus amor.
13	lubrica culpa perit, neque mors de crimine gaudet,
cum tua delictis liber a membra vides.
14	in templis habitando piis sic purus haberis,
ut tua corda, pater, sint pia templa dei.
15	eligit in tali Christus se vase recondi:
quam sibi purgavit possidet ipse domum.
16	non dolus in labiis, nec sunt fera nubila mentis:
sinceris animis vernat in ore dies,
doctilocum flumen salienti fonte refundis
et sensus steriles voce rigante foves.
17	ardua caelorum pandis mysteria terris,
per quem plebs dominum seit timet orat amat.
18	dogmate divino, praesul facunde, triumphas,
dans pastor monitis, ne premat error oves.
19	deliciis reficis quas caelum arva unda ministrat,
et satiat populos hinc cibus, inde fides.
20	sumit pauper opem, tristis spem, nudus amictum,
omnia quidquid habes omnibus esse facis.
21	hic tibi longa salus maneat, licet inde futura,
atque diu, pastor, pro grege vota feras.

1	Ad virum venerabilem Anfionem presbyterum
Vir pietate calens, blanda dulcedine vernans,
cuius in aspectu mens pretiosa micat,
quem prius ut merui cognoscere lumine vultus,
conspexi sensus lumen inesse tibi,
Anfion, mihi care pater, venerande sacerdos
atque meo semper corde tenendus amor;
qui quemcumque novum videas facis esse propinquum,
si genus ignores, fit tibi mente parens.
2	provocat alloquio cunctos iucunda voluntas,
cogis et unianimes iugiter esse tuos.
3	ingenio vivax, sensus moderamine firmus,
pondere consilii fixus ubique manes,
qui bene cauta regis maturae frena senectae,
cui quem praestat honor scis moderare gradum.
4	promptus ad omne decus larga bonitate redundas,
cui se coniungit quisquis in urbe venit.
5	profluus humane frugem venientibus ofters
et tua fit populis omnibus una domus;
verbis quippe suis quem papa Leontius effert:
iudicio tanti credimus ista viri.

1	Ad Paternum abbatem de codice emendato
Paruimus tandem iussis, venerande sacerdos,
nominis officium iure, Paterne, regens,
qui propriis meritis ornans altaria Christi
tam prece quam voto das placitura deo.
2	supplico, cede tamen, si quid me forte fefellit:
nam solet iste meas error habere manus.
3	obtineat supplex modo pagina missa salutis,
haec quoque cum relegis me memorare velis.

1	Ad Rucconem diaconum, modo presbyterum
Altaris domini pollens , bone Rucco, minister,
hinc tibi festinus mando salutis opus.
2	nos maris Oceani tumidum circumfluit aequor,
te quoque Parisius, care sodalis, habet;
Sequana te retinet, nos unda Britannica cingit:
divisos terris alligat unus amor.
3	non furor hic pelagi vultum mihi subtrahit illum
nec boreas aufert nomen, amice, tuum.
4	pectore sub nostro tam saepe recurris amator,
tempore sub hiemis quam solet unda maris.
5	ut quatitur pelagus quotiens proflaverit eurus,
stat neque sic animus te sine, care, meus.
6	blanda serenato tempestas pectore fervet
atque ad te varia mobilitate trahit.
7	sed memor esto mei votumque repende petenti,
ut pariter paribus det sua dona deus,
humanam mentem Christi quo gratia ditet
ac domino nostro sensus et ora vacent.

1	Ad archidiaconum de Meldis
Si mihi vel vestros licuisset cernere vultus,
munere pro tanto plurima verba darem.
2	direxit nobis mustum tua cara voluntas,
et dulces animos dulcia dona probant.
3	quem non vidisti promptus satiare parasti:
quid facias illi qui tibi notus adest?
det tibi larga deus, qui curam mente fideli
de grege pontificis, magne minister, habes.

1	Ad Iohannem diaconum
Pignus amicitiae semper memorabile nostrae
versibus exiguis, care Iohannis , habe ,
ut, cum me rapiunt loca nunc incognita forsan,
non animo videar, dulcis, abesse tuo.
2	Anthemium patrem per te, venerande, saluto,
cuius in affectu consolidatus agor.
3	Hilarium pariter nobis in amore tenacem
insero carminibus, quem mea corda colunt.
4	perpetuo maneas meritis felicibus aevo:
haec quoque cum relegis me memorare velis.

1	Ad Anthimium diaconum
Suscipe versiculos, Anthimi, pignus amantis ,
quos tibi sincero pectore fudit amor.
2	cum tua blanditus retineret lumina somnus
lassaque fecisset membra iacere toro,
dum dubito, pecco nolens vexare quietum:
sic mea culpa tui causa soporis erit.
3	discedo tacitus, veluti fur, indice nullo,
nec dixi amplectens: frater amate, vale.
4	non licuit mandata animo committere caro
nec tenuit verbis hora vel una tuis.
5	testificor dominum mihi fortiter esse molestum,
quod sic abscedo nec tua dicta fero.
6	sed cui plura volens poteram tunc dicere praesens,
nunc faciat paucis pagina missa loqui.
7	haec tamen ante deum rogo te mihi munera praestes:
omnibus ut semper, carus ubique mices;
nemo mihi vestem, denaria nemo ministret :
quod dulcedo monet, hoc mihi nemo neget.

1	Ad Sindulfum diaconum
Frater amore dei, digno memorabilis actu,
pectore fixe meo frater amore dei:
carpe libenter iter quod ducit ad aetheris aulam:
altius ut surgas, carpe libenter iter.
2	fer patienter onus neque te pia sarcina lasset:
unde manet requies, fer patienter onus.
3	subdere colla decet, quia sunt iuga dulcia Christi:
quo mereamur opem, subdere colla decet.
4	qui sua rura colit solet horrea plena tenere,
nec ieiunus erit qui sua rura colit.
5	per mare nauta volat quo multa pecunia crescat:
mercibus ut placeat per mare nauta volat;
non timet ille necem rabie turbante procellae:
ut lucretur opes non timet ille necem.
6	miles ad arma venit quaerens per vulnera palmam:
ut redeat victor, miles ad arma venit.
7	proelia sume libens mihi tu quoque, care sodalis:
unde triumphus erit, proelia sume libens.
8	quisquis amore venit nescit se ferre laborem:
nemo labore iacet quisquis amore venit.
9	carmina parva ferens tibi debita reddo salutis:
des meliora, precor, carmina parva ferens.

4)
1	Epitaphium Eumeri episcopi civitatis Namneticae
Quamvis cuncta avido rapiantur ab orbe volatu,
attamen extendit vita beata diem,
nec damnum de fine capit cui, gloria, vivis,
aeternumque locum missus ad astra tenet.
2	hoc igitur tumulo requiescit Eumerius almo,
per quem pontificum surgit opimus honor.
3	stemmate deducit fulgens ab origine culmen,
et meritis priscos crescere fecit avos.
4	emicuit populis geminum memorabile donum:
inde gradu iudex, hinc pietate pater.
5	dulcis in eloquio, placidus moderamine sacro,
in cuius sensu perdidit ira locum,
alterius motus patienti pectore vicit:
ut levitas laesit, hoc gravitate tulit.
6	si ab externis properavit sedibus hospes,
mox apud hunc proprios sensit habere lares;
hic habitare volens patriis rudis exul ab oris
oblitus veterem huius amore patrem.
7	gaudet arrisit, probat is se cernere flentem:
alterius lacrimas mox facit esse suas.
8	partitus cum ventre vices pietate magistra
unde tulit luctus, mox ibi vota dedit.
9	pauperibus dives censum transfudit egenis,
ante bonus tribuit quam peteretur opem.
10	semina iactavit centeno pinguia fructu,
cui modo de reditu messis adulta placet.
11	unica cura fuit, cunctos ut viseret aegros,
ipse quibus medicus vixit et ipse cibus.
12	extulit ecclesiae culmen; quod restitit unum
venit ad heredem, qui cumularet opus.
13	felix ille abiit, Felicem in sede reliquit,
heredis meritis vivit in orbe pater.

1	Epitaphium domni Gregori episcopi civitatis Lingonicae
Postquam sidereus disrupit Tartara princeps, sub pedibus iusti, mors inimica, iaces.
2	hoc veneranda sacri testatur vita Gregori,
qui modo post tumulos intrat honore polos.
3	nobilis antiqua decurrens prole parentum,
nobilior gestis nunc super astra manet.
4	arbiter ante ferox, dehinc pius ipse sacerdos
quos domuit iudex fovit amore patris.
5	triginta et geminos pie rexit ovile per annos
et grege de Christi gaudia pastor habet,
si quaeras meritum, produnt miracula rerum,
per quem debilibus fertur amica salus.

1	Epitaphium domni Tetrici episcopi civitatis Lingonicae
Palma sacerdoti, venerando Tetrice cultu,
te patriae sedes, nos peregrina tenent.
2	te custode pio numquam lupus abstulit agnum,
nec de fure timens pascua carpsit ovis;
sex qui lustra gerens et per tres insuper annos
rexisti placido pastor amore gregem.
3	nam ut condirentur divino corda sapore,
fudisti dulcem iugiter ore salem.
4	summus amor regum, populi decus, arma parentum,
ecclesiae cultor, nobilitatis honor,
esca inopum, tutor viduarum, cura minorum:
omnibus officiis omnia, pastor, eras.
5	sed cui praebebat varie tua cura medellam,
funere rectoris plebs modo triste gemit.
6	hoc tamen, alme pater.
7	speramus: dignus in astris
qualis honore nites, hic pietate probes.

1	Epitaphium domni Galli episcopi civitatis Arvernae
Hostis inique Adam, paradiso fraude repellis:
ecce deus famulos praestat adire polos.
2	invide, sic tua mors homini meliora paravit:
tu expellis terris, hic dat et astra suis.
3	testis et antestis Gallus probat ista beatus.
4	nobilis in terris, dives eundo polis.
5	qui Christi auxilio fultus nec adultus in annis,
se maiora petens, odit amore lares.
6	effugit amplexus patrios matremque relinquit:
qui monachum regeret, quaeritur abba parens.
7	illic tiro rudis generoso coepit ab aevo
militiae domini belliger arma pati.
8	Quintiano demum sancto erudiente magistro
pulchrius est auro corde probatus homo.
9	inde palatina regis translatus in aula.
10	Theuderice, tuo vixit amore pio.
11	mox ubi destituens terras petit astra magister,
cessit discipulo cura tuenda gregem.
12	pontificatus enim moderans ita rexit habenas,
pastor ut officiis esset, amore pater,
mansuetus patiens bonus aequus amator amandus;
non erat offensae, sed locus hic veniae.
13	si qua supervenit, facta est iniuria virtus:
unde furor poterat, inde triumphus erat.
14	plebem voce fovens quasi natos ubere nutrix,
dulcia condito cum sale mella rigans,
hoc opus exercens praesciit dona futuri,
se pastore nihil posse perire gregi.
15	sic pater ecclesiam regit in quinquennia quinque,
bis terdena tamen lustra superstes agens.
16	hinc meliore via sanctum ad caelestia vectum
non premit urna rogi, sed tenet ulna dei.

1	Epitaphium Ruriciorum episcoporum civitatis Limovecinae
Invida mors, rabido quamvis miniteris hiatu,
non tamen in sanctis iura tenere vales.
2	nam postquam remeans domuit fera Tartara Christus,
iustorum meritis sub pede victa iaces.
3	hic sacra pontificum toto radiantia mundo
membra sepulchra tegunt, spiritus astra colit.
4	Ruricii gemini flores, quibus Aniciorum
iuncta parentali culmine Roma fuit,
actu mente gradu spe nomine sanguine nexi
exultant pariter hinc avus, inde nepus.
5	tempore quisque suo fundans pia templa patroni
iste Augustini, condidit ille Petri.
6	hic probus, ille pius, hic serius, ille serenus,
certantes pariter quis cui maior erit,
plurima pauperibus tribuentes divite censu
misere ad caelos quas sequerentur opes.
7	quos spargente manu redimentes crimina mundi
inter apostolicos credimus esse choros.
8	felices qui sic de nobilitate fugaci
mercati in caelis iura senatus habent!

1	Epitaphium Exoci episcopi civitatis Limovecinae
Quamvis pontificem premeret tremebunda senectus,
attamen haec voluit plebs superesse patrem;
aut si naturae mutari debita possent,
pro pastore suo grex properasset iter.
2	sed quia non licuit, populum spes consulat illa,
quod hunc pro meritis vexit ad astra fides.
3	inmaculata deo conservans membra pudore
Exocius meruit iam sine fine diem,
pectore sub cuius regnans patientia victrix
fluctibus in tantis anchora sensus erat.
4	felle carens animus, placida dulcedine pastus,.
5	nesciit offensis ira referre vices.
6	templorum cultor.
7	recreans modulamine cives
vulneribus patriae fida medella fuit.
8	qui tria lustra gerens in pontificatus honore
pergit ad antiquos plebe gemente patres,
non decet hunc igitur vacuis deflere querellis,
post tenebras mundi quem tenet aula poli.

1	Epitaphium Chalacterici episcopi civitatis Carnotenae
Inlacrimant oculi, quatiuntur viscera fletu
nec tremuli digiti scribere dura valent,
dum modo, qui volui vivo, dabo verba sepulto,
carmine vel dulci cogor amara loqui.
2	digne tuis meritis.
3	Chalacterice sacerdos,
tarde note mihi, quam cito, care, fugis!
tu patriam repetis, nos triste sub orbe relinquis:
te tenet aula nitens, nos lacrimosa dies,
ecce sub hoc tumulo pietatis membra quiescunt
dulcior et melli lingua sepulta iacet:
forma venusta decens, animus sine fine benignus
vox suavis, legem promeditata dei,
spes cleri, tutor viduarum, panis egentum,
cura propinquorum, totus ad omne bonum;
organa psalterii cecinit modulamine dulci
et tetigit laudi plectra beata dei,
cautere eloquii bene purgans vulnera morbi,
quo pascente fuit fida medella gregi.
4	sex qui lustra gerens, octo bonus insuper annos,
ereptus terrae iustus ad astra redis.
5	ad paradisiacas epulas te cive reducto
unde gemit mundus gaudet honore polus.
6	et quia non dubito quanta est tibi gloria laudum,
nec debes fleri, talis amice dei.
7	haec qui, sancte pater, pro magnis parva susurro,
pro Fortunato, quaeso, precare tuo.

1	Epitaphium Cronopi episcopi civitatis Petrocoricae
Si terrena, sacer, quondam tibi cura fuisset,
carmine plus lacrimas, quam modo verba darem.
2	sed quia tu mundus nec sunt tibi crimina mundi,
nos gaudere mones qui sine morte manes.
3	antistes pietate calens, venerande Cronopi,
membra sepulchra tegunt, spiritus astra tenet.
4	ordo sacerdotum cui fluxit utroque parente:
venit ad heredem pontificalis apex.
5	hunc tibi iure gradum successio sancta paravit,
ut quasi iam merito debitus esset honor.
6	nobilis antiquo veniens de germine patrum,
sed magis in Christo nobilior merito,
sic vultu semper placidus ceu mente serenus,
pectore sincero frons sine nube fuit;
cuius ab eloquio nectar per verba fluebat,
vinceres ut dulces ore rigante favos.
7	nudorum tu vestis eras, algentis amictus:
qui ad tua tecta fugit.
8	tectus et ipse redit.
9	divitias omnes inopum sub ventre locasti,
unde tibi semper viva talenta manent:
esuriens epulum, sitiens te sumere potum.
10	cernere te meruit tristis et exul opem.
11	implesti propriis viduatam civibus urbem
videruntque suos te redimente lares.
12	quam lupus ab stabulis tulerat frendente rapina,
te pastore gregis reddita plaudit ovis.
13	templa exusta celer revocasti in culmine prisco,
hinc tua sed caelis stat sine labe domus.
14	ipse bis octono vixisti in corpore lustro:
nunc tibi pro meritis est sine fine dies.

1	Epitaphium Leonti episcopi anterioris civitatis Burdegalensis
Vltima sors avido graviter properavit hiatu,
pastorem rapiens qui fuit arma gregis.
2	hoc recubant tumulo venerandi membra Leonti,
quo stetit eximium pontificale caput.
3	quem plebs cuncta gemens confusa voce requirit:
hinc puer, hinc iuvenis deflet, et inde senes.
4	defensoris opem hic omnis perdidit aetas,
et quantum coluit nunc lacrimando docet.
5	nemo valet siccis oculis memorare sepultum,
qui tamen in populo vivit amore pio.
6	egregius, nulli de nobilitate secundus,
moribus excellens, culmine primus erat.
7	hic pietate nova cunctis minor esse volebat:
sed magis his meritis et sibi maior erat.
8	quo praesente viro meruit discordia pacem,
expulsa rabie corda ligabat amor.
9	ecclesiae totum concessit in ordine censum
et tribuit Christo quod fuit ante suum;
ad quem pauper opem, pretium captivus habebat,
hoc proprium reputans quod capiebat egens;
cuius de terris migravit ad astra facultas,
et plus iste deo quam sibi vixit homo,
cordis in amplexu retinens et pectore plebem.
10	diceret ut populum se generasse patrem.
11	namque suos cives placida sic voce monebat,
confitereris ut hunc ad sua membra loqui.
12	ingenio vigilans, dives quoque dogmate Christi,
et meruit studio multiplicare gradum.
13	largior in donis absens sibi iunxit amantes:
et quo non fuerat, munere notus erat.
14	principibus carus huiusque amor unicus urbis.
15	festinans animis omnibus esse parens.
16	lustra decem pollens, septem quoque vixit in annos;
mox urguente die raptus ab orbe fuit.
17	sed quis cuncta canat, cum tot bona solus habebat?
nunc uno in tumulo plurima vota iacent.
18	haec tibi parva nimis, cum tu merearis opima,
carmina Theudosius praebet amore tuus.

1	Epitaphium Leonti episcopi sequentis civitatis Burdegalensis
Omne bonum velox fugitivaque gaudia mundi;
prosperitas hominum quam cito rapta volat!
malueram potius cui carmina ferre salutis.
2	perverso voto flere sepulchra vocor.
3	hoc recubant tumulo venerandi membra Leonti,
quem sua pontificem fama sub astra levat.
4	nobilitas altum ducens ab origine nomen.
5	quale genus Romae forte senatus habet;
et quamvis celso flueret de sanguine patrum,
hic propriis meritis crescere fecit avos:
regum summus amor, patriae caput, arma parentum,
tutor amicorum, plebis et urbis honor.
6	templorum cultor,.
7	tacitus largitor egentum,
susceptor peregrum distribuendo cibum.
8	longius extremo si quis properasset ab orbe,
advena mox vidit, hunc ait esse patrem;
ingenio vivax, animo probus, ore serenus,
et mihi qualis erat pectore flente loquor.
9	hunc habuit darum, qualem modo Gallia nullum;
nunc humili tumulo culmina celsa iacent.
10	placabat reges, recreans moderamine cives:
gaudia tot populis, heu, tulit una dies,
lustra decem felix et quattuor insuper annos
vixit, et a nostro lumine raptus obit.
11	funeris officium, magni solamen amoris,
dulcis adhuc cineri dat Placidina tibi.

1	Epitaphium Victoriani abbatis de monasterio Asanae
Quisquis ab occasu properas huc, quisquis ab ortu,
munus in hoc tumulo quod venereris habes.
2	respice ditatum caelesti dote talentum,
cuius semper habet pectoris arca deum.
3	religionis apex, vitae decus, arma salutis
eximius meritis Victorianus adest,
dignum opus exercens qui fructificante labore
cunctis, non soli vixit in orbe sibi.
4	plurima per patriam monachorum examina fundens
floribus aeternis mellificavit apes.
5	lingua potens, pietas praesens, oratio iugis :
sic fuit, ut iam tum totus ad astra foret.
6	plura salutiferis tribuens oracula rebus
saepe dedit signis vita beata fidem.
7	bis senis rexit patrio moderamine lustris
rite deo placitas pastor opimus oves.
8	calle sequens recto sacra per vestigia Christum,
nunc fruitur vultum quem cupiebat amor.

1	Epitaphium Hilari presbyteri
Omnes una manet sors inreparabilis horae,
cum venit extremus lege trahente dies,
sic furit ira necis neque nos fugit orbita mortis;
pulvere facta caro est.
2	non nisi pulvis erit.
3	haec tamen insignes animas spes non vacua pascit,
quod qui digna gerit de nece nulla timet.
4	hoc iacet in tumulo venerandus Hilarius actu,
corpore qui terras et tenet astra fide,
vir bonus.
5	egregia de nobilitate refulgens,
inter honoratos germinis altus apex.
6	conubio iunctus simili.
7	sed coniuge rapta,
stans in amore dei, non fuit alter amor.
8	utilis in propriis, doctus moderamine legis,
cuius iudicium pondere libra fuit,
iustitiam tribuens populis examine recto:
vendita res pretio non fuit ulla suo.
9	funeris officio lacrimans Euantia caro
contulit haec genero membra sepulchra suo.

1	Epitaphium Servilionis presbyteri
Quamvis longa dies, brevis hic et hospita lux est;
sola tamen nescit vita beata mori.
2	hoc igitur tumulo Servilio clausus habetur,
nobilis et merito nobiliore potens.
3	ipse palatinam rexit moderatius aulam
commissaeque domus crescere fecit opes.
4	presbyter inde sacer mansit venerabilis urbi,
servitioque dei libera vita fuit.
5	orfanus hic patrem, viduae solacia deflent,
unde magis caelis gaudia vera tenet.
6	pontificem genitum vidit dehinc munere Christi;
raptus ab orbe quidem laetus ad astra redit.

1	Epitaphium domni Praesidi
Vita brevis hominum, sed non brevis illa piorum,
dum migrante die prosperiora tenent.
2	qui meruere magis de carcere carnis euntes
post tenebras mundi luce perenne frui.
3	ex quibus hic recubans meritis Praesidius almis
carne tenet tumulum , spiritus igne polum.
4	pectore de proprio Christi responsa rigando
multorum extinxit fonte fluente sitim.
5	invitans instanter oves ad pascua regis
distribuit dulcem fratribus ore salem.
6	nam quotiens monachus peccati est vulnere fixus
missus ad artificem, certa medella fuit.
7	ibat ad abbatem famulans sanctumque magistrum
discipulus humilis, qui fuit ante tumens.
8	talibus officiis intentus amore Tonantis
inter et angelicos fulget honore choros.

1	Epitaphium Boboleni diaconi
Innumeris hominum subiecta est vita periclis,
casibus et variis sors inimica premit.
2	nam recubando toro Bobolenus, honore diacon,
dum fruitur somno, mors rapit atra virum.
3	hostis in insidiis securo caede securis
percutiens cerebrum fecit obire dolo.
4	die, tibi quid prodest scelus hoc peragendo, nefande?
ille deo vivit, tu moriture peris.
5	martyris ille decus meruit, tu damna latronis;
hinc sibi palma placet.
6	sed tibi poena manet.

1	Epitaphium Attici
Quamvis longa seni ducatur in ordine vita,
cum venit extremum, nil valet esse diu.
2	sed quia nemo fugit, nisi terram terra recondat,
lege sub hac cunctos sors rapit una viros.
3	celsus in hoc humili tumulo iacet Atticus ille,
qui dabat eloquio dulcia mella suo,
inpendens placidam suavi modulamine linguam,
pacificusque suus sermo medella fuit.
4	cuius abundantem venerata est Gallia sensum
excoluitque senem semper honore patrem.
5	clarus ab antiquis, spes nobilitatis opimae,
sufficiens propriis nulla rapina fuit,
dogmata corde tenens plenus velut arca libellos?
quisquis quod voluit fonte fluente bibit,
consilio sapiens, animo pius, ore serenus,
omnibus ut populis esset amore parens.
6	sic venerabilibus templis, sic fudit egenis.
7	mitteret ut caelis quas sequeretur opes.

1	Epitaphium Arcadi iuvenis
Omne bonum velox fugitivo tempore transit;
quae placitura videt, mors magis illa rapit.
2	hic puer Arcadius, veniens de prole senatus,
festinante die raptus ab orbe iacet.
3	parvula cuius adhuc freno se vinxerat aetas,
ut teneris annis surgeret ipse senes.
4	eloquio torrens, specie radiante venustus,
vincens artifices et puer arte rudis.
5	quo me, forma, rapis laudes memorare sepulti?
singula si memores, plus lacrimanda mones.
6	sed quoniam nulla maculatus sorde recessit,
nulli flendus erit quem paradisus habet.

1	Epitaphium Basili
Inpedior lacrimis prorumpere nomen amantis
vixque dolenda potest scribere verba manus.
2	coniugis affectu cogor dare pauca sepulto:
si loquor, adfligor; si nego, durus ero.
3	–
qui eupis hoc tumulo cognoscere, lector, humatum:
Basilium inlustrem maesta sepulchra tegunt,
cuius blanda pio recreabat lingua relatu
et dabat eloquio verba benigna suo.
4	hinc doctrina rigans, illinc dulcedo redundans
ornavit radio, lux geminata, virum.
5	regis amor, carus populis, ita pectore dulcis,
ut fieret cunctis in bonitate parens,
tranquillus sapiens iucundus, pacis amicus,
nullaque quo stabat semina litis erant.
6	hunc consultantem legati sorte frequenter
misit ad Hispanos Gallica cura viros.
7	sufficienter habens numquam fuit arma rapinae:
non propriis eguit, non aliena tulit.
8	ecclesias ditans, loca sancta decenter honorans,
pauperibus tribuens dives ad astra subit.
9	annis bis denis cum Baudegunde iugali
iunxit in orbe duos unus amore torus.
10	qui tamen undecimo lustro cito raptus ab aevo
post finem terrae regna superna petit.
11	non iam flendus eris humana sorte recedens,
dum patriam caeli, dulcis amice, tenes.

1	Epitaphium Arachari
Partu terra suo fraudem non sustinet ullam:
quae dedit, haec recipit debita membra luto.
2	hic vergente suo situs est Aracharius aevo,
sex qui lustra gerens raptus ab orbe fuit.
3	ipse palatina refulsit clarus in aula
et placido meruit regis amore coli.
4	omnia restituit mundo quae sumpsit ab ipso :
sola tamen pro se quae bene gessit habet.

1	Epitaphium Brumachi
Quisquis in hoc tumulo cineres vis nosse sepulti:
Brumachius quondam fulsit in orbe potens.
2	quem sensu, eloquio legati nomine functum,
dum remeat patriae, sors inimica tulit.
3	finibus Italiae raptus, sed Frigia coniunx
detulit huc cari funus amando viri.
4	ceu vivum coluit cui grata est umbra mariti:
coniugibus castis ipsa favilla placet.
5	ipse quater denos permansit in orbe per annos;
mox obit et magnum parva sepulchra tegunt.

1	Epitaphium Avoli
Inriguis Avolum lacrimis ne flete sepultum,
qui propriis meritis gaudia lucis habet,
nam si pensentur morum pia gesta suorum,
felix post tumulos possidet ille polos.
2	templa dei coluit, latitans satiavit egentem:
plenius illa metit quae sine teste dedit.
3	nobilitate potens, animo probus, ore serenus,
plebis amore placens, fundere promptus opes,
non usurae avidus, licet esset munere largus,
plus nihil expetiit quam numerando dedit.
4	nil mercedis egens, merces fuit una salutis:
quod minus est pretio, proficit hoc merito.
5	luce perenne fruens felix, cui mortua mors est,
quem non poena premit, vita superna manet.

1	Epitaphium Innocentum
Hoc iacet in tumulo non flenda infantia fratrum,
quos tulit innocuos vita beata viros.
2	uno utero geniti simili sunt sorte sepulti,
et pariter natos lux tenet una duos.
3	lotus fonte sacro prius ille recessit in albis,
iste gerens lustrum ducitur ante deum.
4	nomine sed primus vocitatus rite Iohannes,
alter, Patricius, munere maior erat:
de cuius merito se plurima signa dederunt;
felices animae, quae pia vota colunt!
hic etiam felix genetrix requiescit eorum,
quae meruit partu lumina ferre suo.

1	Epitaphium Iuliani
Condita sunt tumulo Iuliani membra sub isto,
cuius in aeternum vivere novit honor,
mercator quondam, conversus fine beato,
raptus ab hoc mundo crimine liber homo.
2	collegit nimium, sed sparsit egentibus aurum:
praemisit cunctas quas sequeretur opes.
3	sollicitus quemcumque novum prospexit in urbe;
hunc meruit veniens exul habere patrem.
4	pascere se credens Christum sub paupere forma,
ante omnes apud hunc sumpsit egenus opem.
5	nec solum refovens, sed dona latendo ministrans
amplius inde placet quod sine teste dedit.
6	felicem censum qui fratris migrat in alvo!
et vivos lapides aedificare potest.
7	extulit hunc tumulum genitoris honore Iohannes,
qui modo divinis fungitur officiis.
8	qualiter hic vivo serviret amore parenti,
cum nati pietas ipsa sepulchra colit!

1	Epitaphium Orienti
Non hic nostra diu est fugienti tempore vita,
quae sub fine brevi, vix venit, inde redit.
2	ecce caduca volant praesentia saecula mundi,
sola fides meriti nescit honore mori.
3	clauditur hic pollens Orientius ille sepultus,
cui palatina prius mansit aperta domus.
4	consiliis habilis regalique intimus aulae
obtinuit celsum dignus in arce locum.
5	vir sapiens iustus moderatus honestus amatus
hoc rapuit mundo quod bene gessit homo,
sexaginta annis vix implens tempora lucis,
coniuge Nicasia, qua tumulante cubat.
6	cuius castus amor colit ipsa sepulchra mariti,
nec placitura homini se dedit esse dei.

1	Epitaphium Theudechildae reginae
Quamvis aetatis senio iam flecteret annos,
multorumque tamen spes cito rapta fuit.
2	si precibus possent naturae debita flecti,
plebs ageret lacrimis hanc superesse sibi.
3	gaudia quanta inopum tumulo sunt clausa sub isto
votaque quot populis abstulit una dies!
inclita nobilitas genitali luce coruscans.
4	hic properante die Theodechilde iacet.
5	cui frater, genitor, coniunx, avus atque priores
culmine succiduo regius ordo fuit.
6	orfanus exul egens, viduae nudaeque iacentes
matrem escam tegmen hic sepelisse dolent.
7	unica res placuit cumulo mercedis opimae:
antea cuncta dedit quam peteretur opem,
occultans sua dona suis neu forte vetarent;
sed quae clausa dedit.
8	iudice teste docet:
templorum domini cultrix, pia munera praebens,
hoc proprium reputans quidquid habebat inops.
9	una mori sors est et terrae reddere terram :
felix cui meritis stat sine fine dies!
actibus his instans, aeterna in luce relata,
ter quino lustro vixit in orbe decus.

1	Epitaphium Vilithutae
Omne bonum velox fugitivaque gaudia mundi:
monstrantur terris et cito lapsa ruunt.
2	ut dolor adquirat vires cum perdit amantem ,
ante placere facit, durius inde premit.
3	heu lacrimae rerum, heu sors inimica virorum!
cur placitura facis quae dolitura rapis?
Vilithute decens, Dagaulfi cara iugalis,
coniugis amplexu dissociata iacet.
4	corpore iuncta toro, plus pectore nexa marito:
lucis in occasu vincula rupit amor.
5	tempora cui poterant adhuc in flore manere ,
principium vitae finis acerbus habet,
sanguine nobilium generata Parisius urbe
Romana studio, barbara prole fuit.
6	ingenium mitem torva de gente trahebat:
vincere naturam gloria maior erat.
7	numquam maesta manens, vultu nova gaudia portans,
nubila fronte fugans corde serena fuit.
8	fudit ab ore iubar species redimita decore ,
protulit et radios forma venusta suos.
9	stirpe sua reliquas superavit pulchra puellas
et rosea facie lactea colla tulit.
10	splendida conspectu meliori pectore fulsit,
digna micans animo nec pietate minor.
11	cui quamvis nullus hac in regione propinquus,
obsequio facta est omnibus una parens,
divinis intenta bonis.
12	alimenta ministrans,
qua mercede magis se satiasse videt.
13	haec data post obitum faciunt quoque vivere functam :
forma perit hominum, nam benefacta manent.
14	corpora pulvis erunt et mens pia floret in aevo:
omnia praetereunt praeter amare deum.
15	orfana tunc aviae studiis adolevit opimae
inque loco natae neptis adulta fuit.
16	tertius a decimo ut hanc primum acceperat annus,
traditur optato consociata viro,
nobilitas in gente sua cui celsa refulsit.
17	atque suis meritis additur alter honor.
18	dulcis.
19	ovans, alacris, studiis ornata iuventus:
quod natura nequit, littera prompta dedit.
20	tres meruere tamen iuncti superesse per annos
coniugioque suo corde ligante frui.
21	ambo pares animo voto spe moribus actu
certantesque sibi mente decore fide.
22	tempore iam certo est enixa puerpera prolem,
damno feta suo, quae pariendo perit.
23	abripuit teneram subito mors invida formam,
annos quippe duos, lustra gerendo tria.
24	sic animam generans anima spoliatur et ipsa,
spem peperit luci luce negante sibi.
25	exemplum sed triste dedit fetura parenti:
unde redire solet, deficit inde genus.
26	tertius esse pater cupiens, heu, solus habetur:
crescere quo numerus debuit, ecce cadit.
27	nam partus cum matre perit, nascendo sepultus,
nil vitale trahens, natus in ore necis.
28	plus fuerant soli, si tunc sine prole fuissent:
addita posteritas abstulit id quod erat.
29	infaustis votis genitus de funere matris
et genetrix nato mortis origo fuit.
30	alter in alterius letali sorte pependit,
inque vicem sibi mox ambo dedere necem.
31	sed sensit graviora dolens pater atque maritus,
qui gemit uno obitu se sepelisse duos.
32	pro vixdum genito lacrimas iam soluit humato,
vidit quod fleret, non quod haberet amor.
33	tristitiae cumulum tribuit cui rapta iugalis,
dans longas lacrimas tempore nupta brevi.
34	consultum tamen illud habet de coniuge coniux,
huic quia mercedis non vacuatur opus.
35	nam quod ad ornatum potuit muliebre videri,
ecelesiis prompte pauperibusque dedit.
36	hic nulla ex illis rebus peritura reliquit,
ut modo praemissas dives haberet opes.
37	quam bene distribuens,sine se sua noluit esse!
nam quae larga dedit, haec modo plena metit.
38	condidit ergo sibi quidquid porrexit egenti,
et quos sumpsit inops hos habet illa cibos.
39	felices quos nulla gravant de morte secunda
nec faciunt poenis subdita membra feris!
dulcibus inlecebris qui non sibi condit amarum
nec per carnem animam vult sepelire suam,
sed casta pietate manens sine crimine vitae,
illius in luce hac praemia lucis emit.
40	tempore quam parvo lacrimas aut colligit amplas
aut, cui vita nitet, gaudia longa capit!
hac de morte levis dolor est; nam durius illud,
hic quem viventem Tartara nigra tenent.
41	infelix quisquis maculosis actibus usus
ante redemptorem se laqueasse videt,
nubibus invectus cum venerit arbiter orbis
et tuba terribilis commovet arma polis!
his venit Helias, illis in curribus Enoch,
anteviando suos hinc Petrus, hinc Stephanus;
flore puellarum rosea stipante corona
inter virgineos prima Maria choros:
hinc mater, hinc sponsa Agnes, Tecla dulcis, Agathe
et quaecumque deo virginitate placet.
42	tunc ibi quis terror caeli adsistente senatu!
quid dicturae animae iudicis in facie?
mox aut poena manet miseros aut palma beatos:
quisque suae vitae semina iacta metit.
43	sunt dicturi alii: ῾cade mons et conprime corpus᾿,
sed iussi colles ferre sepulchra negant.
44	cogentur minimi quadrantem solvere nummi;
nemo pedem removet quo sua culpa trahit.
45	spe vacui paleae similes mittentur in ignes.
46	pascendis flammis fit caro nostra cibus.
47	vivunt ad poenas aeterno ardente camino;
ut cruciet gravius, mors mala non moritur.
48	ne fessi recreent animas longo igne crematas.
49	porrigit, heu, nullas flammiger amnis aquas.
50	parte alia, meritis felicibus alta tenentes.
51	fulgebunt iusti sol velut arce poli.
52	digni lumen habent, damnati incendia deflent.
53	illos splendor alit, hos vapor igne coquit.
54	res est una quidem, duplici sed finditur actu.
55	nam cremat indignos quo probat igne pios.
56	aeterna radiant paradisi in luce beati
cum facie Christi regna tenendo sui.
57	gratia quanta manet, vultus qui aspexerit illos!
quantus honor hominum, posse videre deum!
si nimis erigitur fragilem qui cernit amicum,
qualiter exultet qui videt ora dei!
lilia narcissus violae rosa nardus amomus,
quidquid odorifero germine mittit Arabs
iudicis in vultu, florentia lumina, vernant:
sed super haec domini suavior efflat odor.
58	nam quantum obsceno melior lux aurea plumbo.
59	tantum tura deo cedit et omnis odor;
quantum nocte dies distat, sol lampade lunae,
factori cedunt sic sua facta suo.
60	cum vero iusti tanto splendore fruantur,
congaudent nimium se caruisse mori.
61	de tenebris migrasse favent in luce perenni,
et magis ad bona tot tardius isse dolent.
62	tu quoque ne lacrimis uras pia fata iugalis,
cui modo creduntur huc meliora dari.
63	nam si deplores meritis quae vivit opimis,
coniugis ipse bonis invidiosus eris,
praesertim quam sensu animo tibi corpore iunctam
cum Christo semper corde fuisse refers.
64	post domini vultus ad te si iussa rediret,
fleret in hunc mundum se revocare gradum.
65	carius illa diem retinet quem perdere nescit,
quam hunc quem timuit fine sequente sibi.
66	nec grave funus agas cunctis natura quod offert,
quod cum principibus participatur inops.
67	nullum paupertas, non eripit ampla facultas,
hoc commune simul dives, egenus habet,
nam puer atque senes, niger albus, turpis honestus,
debilis et fortis, mitis et asper obit.
68	huc sapiens stolidus, probus inprobus, omnis
plenior exiguus, parvus et altus adit.
69	tardius aut citius currit sors ista per omnes,
dissimili merito mors trahit una viros.
70	non decet ergo graves pro coniuge 'fundere fletus,
de cuius meritis te dubitare negas.
71	felices nimium hic qui sine crimine praesunt,
qui melius discunt vivere post obitum!

1	Epitaphium Eufrasiae
Si pietatis opus numquam morietur in aevo.
2	vivis pro merito, femina sancta, tuo,
inclita sidereo radians, Eufrasia, regno:
nec mihi flenda manes, cum tibi laeta places.
3	terrae terra redit, sed spiritus astra recepit:
pars iacet haec tumulo, pars tenet illa polum.
4	corpore deposito, leviori vecta volatu,
stas melior caelo, quam prius esses humo.
5	carnis iniqua domans, de te tibi, sancta, triumphans,
ad patriae sedes civis opima redis.
6	ardua nobilitas proavorum luce coruscans
plus tamen es meritis glorificanda tuis.
7	vir cui Namatius datus inde Vienna sacerdos,
coniuge defuncto consociata deo.
8	exulibus viduis captivis omnia fundens
paupertate pia dives ad astra subis.
9	aeternum mercata diem sub tempore parvo
misisti ad caelos quas sequereris opes.
10	sed rogo per regem paradisi gaudia dantem:
pro Fortunato supplice funde precem.
11	obtineas votis, haec qui tibi carmina misi
ut merear claudi quandoque clave Petri.

1	Epitaphium Eusebiae
Scribere per lacrimas si possent dura parentes,
hic pro pictura littera fletus erat.
2	sed quia lumen aquis non signat nomen amantis,
tracta manus sequitur qua iubet ire dolor.
3	nobilis Eusebiae furibundi sorte sepulchri
hic, obscure lapis, fulgida membra tegis.
4	cuius in ingenio seu formae corpore pulchro
arte Minerva fuit, victa decore Venus,
docta tenens calamos, apices quoque figere filo,
quod tibi charta valet hoc sibi tela fuit.
5	dulcis in Eusebii iam desponsata cubile,
vivere sed tenerae vix duo lustra licet.
6	ut stupeas iuvenem, sensum superabat anilem;
se quoque vincebat non habitura diu.
7	conteriturque socer cui nata generque recedit:
haec letalis obit, ille superstes abit.
8	sit tamen auxilium, quia non es mortua Christo:
vives post tumulum virgo recepta deo.

5)
1	Ad Martinum episcopum Galliciae
DOMINO SANCTO ATQVE APOSTOLICO ET IN CHRISTI REGIS EXERCITV POST DVCEM
PAVLVM PRIMIPILO MARTINO EPISCOPO FORTVNATVS. Felici propulsa flatu recreabilis
opinionis vestrae nostras aures aura demulsit et molli blandita lapsu, sibilo crepitante
paradisiaci horti odoramenta saburrans, suavium florum nuntia nares ipsas aromate
respirante suffivit, admodulanter indicans, sicut ad orientem Eden a principio, ita
decurso saeculo alterum ad occasum deus plantasset Elysium, in quo fortior Adam,
id est Martius Martinus, inexpugnabilis accola, Christi fide ditior viveret perpetuo
servante mandato; quem non tam ad auram dominus revisendum post meridiem 
pergeret, quam ipse vir factus paradisus inter perspicui cordis zmaragdinas plateas et
vernantis operis inumbrantes corymbos (non quod ficus tegeret, sed fructus ornaret)
inambulantis in se beati redemptoris adhaesura vestigia coherceret fide figente: unde
nec ad momentum pii conditoris laberetur praesentia quia nec in atomo plasma 
notaretur in culpa, sed per illas beatitudines velut odori nemoris inlectus deliciis et 
vernulam dominus et verna dominum possideret; utpote cum, alternante sibi concatenati
dulcedine, nec iste fugaretur admissu nec ille fraudaretur amplexu. (2) Hinc 
inhiantibus animis, medullis aestuantibus, oculis suspectis, palmis extensis, fervens
magis quam sitiens praestolabar epistolae vestrae magna, si vel parva nubecula
madidanti vellere bibulus umectarer, desiderii conscius, vota voto praeveniens, si
quid de vobis certissime vel per undas mobiles fixa mihi littera nuntiaret, ita ut
ariditatem meam conloquii vestri temperaturus imber sic inrigaret, paginam ne 
deleret. (3) Quo tamen providentiae divinae consulto per filium vestrum, venerandum
mihi Domitium, sancta caritate refertam suscepi crescens epistolam quae, ut vos nostis
arte conpacta, ut ego sensi flore confecta, bibentem se potius quam legentem fere per
singulos apices pigmentato affamine inebriatura dives pauperem propinavit et, ut ita
dixerim, quasi Falerni nobilis ipso me prius odore pincernante supplevit, gemina
dicendi fruge congesta, condita sale, melle perfusa, permixta blanditie cum vigore,
me[que] peregrini poculi quantum desuetum plus avidum dum pars inlicet, pars
deterret (in ancipiti posito conviva rusticulo nec sustinente magna bibente) consentio
dulcedini qui cedo virtuti. (4) Hoc igitur fluente dono venit ad me, fateor, per
cana ponti fons poculi, venit, pater optime, per salsum mare quod sitim restingueret,
venit Oceanitide miscente [e] fluctu mera dulcedo, cuius liquor non fauce tenus saperet,
sed arcana mulceret: quippe quod non carnem foveris tali potu, sed spiritum; unde,
ut vere prosequar, huius uva palmitis nobis sitim prorogat, dum propinat. (5) Hac
inopina fruge delapsa per gurgitem primus iste mihimet venit fructus e fluctibus:
detulit puppis illa reliquis forsan alumen, mihi vestri conloquii certe lumen.
2	commercio
tali discrepante mercatu, quod aliis illud ad pretium, hoc nobis inemptum: illinc
restinguitur, hinc purgatur; illud inficit, hinc nivescit. (6) Quid loquar de perihodis
epichirematibus enthymemis syllogismisque perplexis? quo laborat quadrus Maro, quo
rotundus Cicero, quod apud illos est profundum, hic profluum, quod illic difficillimum,
hic in promptu: comperi paucis punctis quoniam quo volueris colae pampinosae
diffundis propagines, quod vero libuerit acuti commatis falce succidis, ut cauti 
vinitoris studio moderante nec in hoc luxurians germinet umbra fastidium et illuc tensa
placeat propago cum fructu. (7) Nam quod refertis, in litteris post Stoicam
Peripateticamque censuram me theologiae ac theoriae tirocinio mancipatum, agnosco
quid amor faciat, cum et non merentes exornat.
3	cur tamen, bone pater, in me
reflectis quod tuum est ac de me publice profers quod tibi privatum est? cum prima
sint vobis nota et secunda domestica: nam Plato Aristoteles Chrysippus vel Pittacus
cum mihi vix opinione noti sint nec legenti Hilarius Gregorius Ambrosius Augustinusque
vel, si visione noti fierent, dormitanti; et ego vere senserim (eo quod copiae artium
apud vos velut in commune diversorium convenerunt) ipsa vobis tenacius quae sunt
caelo propinquius, quia non oblectamini tam pompa dogmatum quam norma virtutum.
4	unde procul dubio caelestium clientela factus es Cleantharum. (8) Sed quid ego
haec autumo, dulcissime pater et vere Christi discipule, qui.
5	ad instar Samaritani
vinum miscens et oleum aegroto decubanti, blandum mihi malagma porrexisti, 
mercedem pii operis relaturus cum venerit qui se stabulario aera pensare debiti repromisit,
custodiens in vobis, pontifex summe, quod contulit, sciens suis oculis hoc placere
dignissime, quod ipsam apud te vincit dignatio dignitatem. (9) Quapropter 
sacratissimae, sincerissimae atque clementissimae apostolicae coronae vestrae plantas supra
meum pectus stratus inponens et ultimus ego membra subdita vel pedum vestrorum
recubatorium faciens ita vestrae pietati avido desiderio me commendans deposco in
domino, ut inter peccatorem et redemptorem mundi alter quodammodo mediator 
accedens levigato delicto, probe pater, reprobum reconcilies post reatum. (10) Et quia
vestris litteris fiduciae pignus accepi, pietati vestrae filias et famulas Agnem et 
Radegundem una mecum devote earum desiderio mandato commendo, communiter 
supplicantes, ut apud domnum Martinum pro nobis verba faciens tam fidus intercessor
accedas qualis apud dominum ipse tunc promptus extitit.
6	cum cadaver exanimum non
prius dimitteret quam mors mortuum dimisisset (est enim ratio consequens, ut per vos
illinc nobis redeat spes patrocinii, quia ad vos hinc prodiit pars patroni) ; coram
domino supplicans, pie pater, ut in gratia vestra receptus vel apud eos, qui vestri
sunt, commendatus sentiam tam oratione quam carmine te doctore regi, genitore diligi,
duce progredi, tutore muniri. (11) Praesentium vero portitorem famulum vestrum
vere mihi bonum Bonosum pietati vestrae supplex accedens nec prius relaxans pedes.
7	quam dulcis pater promiseris, qua valeo prece Supplex commendo: qui interventu
sanctorum cum vobis sospes occurrerit absentis vota praesens exsolvens, illud prius
obtineam, ut quis quam primum huc commeat, me celebris verbi vestri gaudia festiva
respergant.
8	Martini meritis cum nomine nobilis heres,
pro Fortunato, quaeso, precare deum.

1	Item ad eundem
Lumen apostolicum cum spargeret una triades
exciperetque novum mundus honore diem,
ut tenebras animae lux sementiva fugaret
et claram hauriret mens oculata fidem,
redditur avulsis spinis urbs Romula princeps,
principis egregii vomere culta Petri;
Paulus ad Illyricos Scythicas penetrando pruinas
dogmate ferventi frigora solvit humi;
Mattheus Aethiopos adtemperat ore vapores
vivaque in exusto flumina fundit agro;
bellica Persidis Thomae subiecta vigori
fortior efficitur victa tiara deo;
lurida perspicuo datur India Bartholomaeo;
Andreae monitis extat Achaia seges.
2	ne morer adcelerans, Martini Gallia prisci
excellente fide luminis arma capit.
3	Martino servata novo , Gallicia, plaude :
sortis apostolicae vir tuus iste fuit.
4	qui virtute Petrum praebet tibi, dogmate Paulum,
hinc Iacobi tribuens, inde Iohannis opem.
5	Pannoniae, ut perhibent, veniens e parte Quiritis
est magis effectus Gallisueba salus.
6	in sulcum sterilem vitae plantaria sevit,
quo matura seges fertilitate placet.
7	Heliae meritis alter redit imber aristis,
munera roris habens, ne premat arva sitis:
neu iaceant stupidis arentia iugera sulcis.
8	influit inriguae fonte perennis aquae.
9	in ramis heresis fidei pia germina fixit,
quodque oleaster erat pinguis oliva viret.
10	quae stetit exilis viduatis frondibus arbor
iam paritura cibum floret honore novo.
11	inponenda focis sine spe ficulnea tristis
praeparat ad fructum stercore culta sinum.
12	palmitis uva tumens, avium laceranda rapinis,
hoc custode bono non perit una lacu.
13	rebus apostolicis direxit vinitor antes,
arva ligone movens, falce flagella premens.
14	ex agro domini labruscam excidit inertem
atque racemus adest quo fuit ante frutex.
15	de satione dei zezania vulsit amara,
surgit et aequalis laetificata seges.
16	Martino servata novo , Gallicia, plaude:
sortis apostolicae vir tuus iste fuit.
17	pastoris studio circum sua saepta recurrens,
ne lupus intret oves, servat amore greges;
subportante manu trahit ipse ad pabula Christi,
montibus instabilem ne voret error, ovem.
18	cuius vox refluens plebi de fonte salubri
ut bibat aure fidem, porrigit ore salem.
19	hosti damna quidem, domino pia vota paravit
et commissa sibi dupla talenta refert,
vocem euangelicam expectans operarius almus,
ut sibi dicatur: ῾ servule perge bone:
quando fidelis enim mihi supra pauca fuisti,
supra multa nimis constituendus eris.
20	ecce tui domini modo gaudia laetior intra
proque labore brevi magna parata tibi᾿.
21	auditurus eris vocem, Martine, beatam,
sed Fortunati sis memor ipse tui.
22	quaeso precare, pater, videam tua gaudia tecum:
sic placeas regi poste patente Petri.
23	cum Radegunde humili supplex, pie, postulat Agnes,
ut commendatae sint tibi, sancte pater :
et crescente choro per carmina sancta sororum
conplaceant domino, te duce mite, suo;
atque adscita sibi servetur ab urbe Genesi
regula Caesarii praesulis alma pii,
qui fuit antistes Arelas de sorte Lerini,
et mansit monachus pontificale decus.
24	sedulitate patris proprias tuearis alumnas,
ut tibi proficiat hae bona si qua gerant:
unde inlustre caput cingas diademate pulchro
et grates dignas pro grege pastor agas.

1	Ad cives Turonicos de Gregorio episcopo
Plaudite, felices populi, nova vota tenentes.
2	praesulis adventu reddite vota deo.
3	hoc puer exertus celebret, hoc curva senectus.
4	hoc commune bonum praedicet omnis homo.
5	spes gregis ecce venit, plebis pater, urbis amator:
munere pastoris laetificentur oves.
6	sollicitis oculis quem prospera vota petebant
venisse aspiciant, gaudia festa colant.
7	iura sacerdoti merito reverenter adeptus
nomine Gregorius, pastor in urbe gregis.
8	Martino proprium mittit Iulianus alumnum
et fratri praebet quod sibi dulce fuit.
9	quem patris Aegidii domino manus alma sacravit,
ut populum recreet, quem Radegundis amet.
10	huic Sigibercthus ovans favet et Brunichildis honori:
iudicio regis nobile culmen adest.
11	quo pascente greges per pascua sancta regantur
et Paradisiaco germine dona metant,
inmaculata pii qui servet ovilia Christi,
ne pateant rabidis dilaceranda lupis.
12	pervigili cura stabulum sine labe gubernet
commissumque gregem nulla rapina gravet.
13	muniat inclusos pretiosi velleris agnos
atque soporantes protegat ipse vigil.
14	florea divino pinguescat vinea cultu
et matura suo sit speciosa botro,
fructibus aeternis ut compleat horrea caeli,
unde animae vivo fonte fluenta bibant,
ne sitis excruciet: digito quam Lazarus udo
ignem ut leniret, tunc petebatur opem.
15	sed magis in gremio Abrahae vernante locandas
pastor oves placido ducat ad astra sinu,
ut bene commisso sese duplicante talento
introeat domini gaudia vera sui.
16	laetus agat sub clave Petri, per dogmata Pauli
inter sidereos luce micante choros,
fortis Athanasius, qua clarus Hilarius adstant,
dives Martinus, suavis et Ambrosius,
Gregorius radiat, sacer Augustinus inundat,
Basilius rutilat Caesariusque micat.
17	quorum gesta sequens et dicta fideliter implens
perpetuae vitae participatus ovet,
atque coronatus digna mercede laborum
obtineat miles regis in arce locum.

1	Item versus in natalicio Gregori episcopi, cum antiphona dicere rogaretur,
in mensa dictum
Martini meritis per tempora longa, Gregori,
Turonicum foveas pastor in urbe gregem.
2	conciliis sacris sis norma et vita piorum
exemploque tuo crescat adeptus honor.
3	lumen apostolicum populis tua lingua ministret
et caeli donum te radiante micet.

1	Item ad eundem de Iudaeis conversis per Avitum episcopum Arvernum
DOMINO SANCTO ET MERITIS APOSTOLICIS PRAECONANDO DOMNO ET IN CHRISTO
PATRI GREGORIO PAPAE FORTVNATVS. Instigas; pater optime, seria curiositate, sincera
tamen dulcedine, carmine elinguem proloqui et currere pigrum versu pedestri atque
de laude laudabilis et apostolici viri domni Aviti pontificis ex eventu occasionis inlatae
etsi non aliqua compte, saltim comiter praelibare; cum in me non inveneris quod
dictionis luculentia diligeres, sed deleres et, ut ipse mei sum conscius, habeas apud
nos non quod tam probes quam reprobes: praesertim cum instans portitor per verba
singillatim hianti fauce cadentia quasi gravis exactor non me tam fenora solvere
cogeret quam pensaret. (2) Sub quo, licet illum praeceps iter inpingeret, mihi
interanhelanti vix licuerit respirare, tamen praeceptis vestris, licet inpliciter expeditis,
paremus devoti potius quam placemus, vobis reputaturi nescio magis an tempori, quod
illi hoc iniungitur qui non habebat apud se nec modum nec spatium.
2	sed obsequella
morigeri, servitute devoti, quod a vobis in laude praedicti pontificis amore praecipitur,
honore cantetur.
3	In venerabilibus famulis operator opime.
4	condecet ut semper laus tua, Christe, sonet:
inspirans animum, votum effectumque ministrans,
et sine quo nullum praevalet esse bonum.
5	lumine perspicuo fecundans pectora vatum,
ut populis generent viscera sancta fidem,
supra candelabrum positi, quorum ore corusco
dogmatis igne micans luceat alma domus,
et velut est oculus capitis qui dirigit artus,
sic pia pastoris cura gubernet oves;
pectora pontificum ditans virtute superna,
tu deus omnipotens, summe, perennis apex,
spiritus alme, sacri labiis infusus Aviti,
per famulum loqueris, crescat ut ordo gregis.
6	qui non contentus numero quem accepit ab illo
vilicus hic domini dupla talenta refert.
7	plebs Arverna etenim, bifido discissa tumultu,
urbe manens una non erat una fide.
8	Christicolis Iudaeus odor resilibat amarus
obstabatque piis impia turba sacris.
9	extollens cervix domini iuga ferre recusans,
sic tumidis animis turget inane cutis.
10	quos in amore dei monitabat saepe sacerdos,
ut de conversis iret ad astra seges.
11	sed caligosi recubans velaminis umbra
pectora taetra premens cernere clara vetat.
12	venerat ergo dies, dominus qua est redditus astris
ac homo sidereum pendulus iit iter:
plebs armante fide Iudaica templa revellit
et campus patuit quo synagoga fuit.
13	tempore quo Christi repedavit ad alta potestas,
ille quod ascendit, res inimica ruit.
14	hic tamen antistes Moysei lege rebelies
adloquitur blande, quos dabat ira truces:
῾ quid facis, o Iudaea cohors nec docta vetustas?
ut vitam renoves, credere disce senes.
15	lactea canities sapiat maiora iuventae;
sensum pone gravem quo puerile fuit.
16	non pudeat meliora sequi vel tarda veternos:
corpore deficiens crescat honore senes.
17	est deus, alta fides, unus trinus et trinus unus :
personis propriis stat tribus unus apex.
18	nam pater et genitus, quoque sanctus spiritus idem:
sic tribus est unum ius opus ordo thronus.
19	legifer hoc reboat, patriarcha hoc credit Abraham:
hinc pater est nobis, est quia nostra fides.
20	tres videt aequales, unum veneratus adorat;
unum voce rogat, tres quoque pelve lavat.
21	sic patruo similis Loth suscipit hospes euntes;
quos cibat in Sodomis, hi rapuere Segor,
cum a domino dominus pluit igni triste Gomorrae:
filius et pater est, a domino dominus.
22	qui tuus, ipse meus stat conditor atque creator:
huius plasma sumus, qui est trinitate deus.
23	unius estis oves, heu, cur non uniter itis?
sit rogo grex unus, pastor ut unus adest.
24	rennuis? an recolis quod canna Davitica pangit
quodque prophetali virgine fetus agit?
in cruce transfixus palmis pedibusque pependit,
sed corrupta caro non fuit ex tumulo;
post triduum remeans sanat nos vulnere longo:
quod rediit caelis, testis et ista dies,
crede meis aut crede tuis, convicta senectus;
si fugis ac trepidas, nec legis ista legens.
25	protrahimus verbum brevitatis tempore longum:
aut admitte preces aut, rogo, cede loco.
26	vis hic nulla premit, quo vis te collige liber:
aut meus esto sequax aut tuus ito fugax.
27	redde, colone, locum, tua duc contagia tecum :
aut ea sit sedes, si tenet una fides᾿.
28	haec pia verba viris miti dedit ore sacerdos,
ut sibi quo libeat semita cordis eat.
29	ast Iudaea manus, stimulante furore rebellis,
colligitur, rapitur, conditur inde domo.
30	Christicolae ut cernunt tunc agmina Manzara iungi,
protinus insiliunt qua latet ille dolus.
31	si fremerent, gladiis sentirent iusta cadentes:
vivere quo possint aut daret arma fides,
legati occurrunt vati mandata ferentes:
῾nos Iudaea manus iam tua caula sumus.
32	ne pereant, adquire deo qui vivere possunt;
si mora fit, morimur et tua lucra cadunt.
33	tende celer gressum: properes nisi praepete cursu,
funera natorum sunt tibi flenda, pater᾿.
34	fletibus his victus rapitur miserando sacerdos,
ut ferat adflictis rite salutis opem.
35	perveniunt quo clausa loco fera turba latebat,
quae occurrens lacrimis ingerit ore preces:
῾mens est tarda boni Iudaica iura tenenti,
lucem sero videt praetereunte die.
36	sic oculis cordis velum est ab origine tensum,
caecus ut ignoret quo via recta vocet.
37	sed tandem sequimur, pastor, quo saepe monebas,
qui sale tam dulci currere cogis oves.
38	credentes iam crede tuos nec fallere falsis;
nos lavacrum petimus, sit tibi praesto lacus.
39	sensimus effectu quod agebas rite precando,
quod per te hominem nos deus ipse monet᾿.
40	hinc trahit ad lucem quos texerat umbra negantes
militiaeque novae rex aperibat iter.
41	agmina conveniunt quondam diversa sub unum,
partibus et geminis fit deus unus amor.
42	hinc oleare ovium perfunditur unguine vellus
aspersuque sacro fit gregis alter odor.
43	ecce dies aderat qua spiritus almus ab alto
missus apostolicis fluxit in ora viris.
44	res sacra ruricolas, urbanos excitat omnes
certatimque aditus ad pia festa terunt.
45	abluitur Iudaeus odor baptismate divo
et nova progenies reddita surgit aquis.
46	vincens ambrosios suavi spiramine rores
vertice perfuso chrismatis efflat odor.
47	ingenti numero celebratur pascha novellum
ac de stirpe lupi progenerantur oves.
48	excepit populus populum, plebs altera plebem :
germine qui non est, fit sibi fonte parens.
49	undique rapta manu lux cerea provocat astra,
credas ut stellas ire trahendo comas.
50	lacteus hinc vestis color est, hinc lampade fulgor
ducitur et vario lumine picta dies,
nec festiva minus quam tunc fuit illa coruscans,
diversis linguis quae dedit una loqui.
51	quis, rogo, pontificis fuit illic sensus Aviti?
quam validus fervor, cum daret ista deo?
inter candelabros radiabat et ipse sacerdos,
diffuso interius spiritus igne micans.
52	tum sibi qualis erat, tam vera holocausta ferendo,
cum libeat vivo hostia viva deo?
si patriarcha placet, quoniam natum obtulit unum,
qui tantos offert quam placiturus erit?
Moyses non valuit fidei quos subdere nostrae
qui Christo adquirit, quod sibi munus erit?
fudit aromaticum domini libamen ad aram
incensumque novum misit ad astra deo.
53	obtinuit votum, quia iunxit ovile sub uno,
et grege de niveo gaudia pastor habet.
54	–
Haec inculta tibi reputa, pater alme Gregor,
qui Fortunato non valitura iubes;
adde quod exiguum me portitor inpulit instans
et datur in spatiis vix geminata dies,
novimus, affectu potius quo diligis illum
hinc quem corde vides semper et ore tenes.
55	hoc tibi nec satis est, huius quod es ipse relator:
conpellis reliquos plaudere voce sibi.
56	non fuit in vacuum, quod te provexit alumnum:
sic cui mente fidem, reddis amore vicem.
57	annuat omnipotens, longo memoraliter aevo
ut tu laus illi, laus sit et ille tibi.
58	me quoque vos humilem pariter memoretis utrique
et pro spe veniae voce feratis opem.

1	Ad Syagrium episcopum Augustidunensem
DOMINO SANCTO ET APOSTOLICA SEDE DIGNISSIMO DOMNO SYAGRIO PAPAE 
FORTVNATVS. Torpore vecordis otii, quo mens ebria desipit diutina tabe morbescente 
brutiscens, et velut ignavi soporis hebetante marcore suffectus, negotii indulti nulla 
mordente cura dormitans, cum videretur scilicet tam lectio neglegi quam usus abuti, neque
nancisceretur quicquam occasionis ex themate quod digereretur in poesi, et, ut ita
dictum sit, nihil velleretur ex vellere quod carminaretur in carmine, intra me 
quodammodo me ipsum silentio sarcofagante sepeliens, et, cum nulla canerem , obsoleto
linguae plectro aeruginavissem; tandem nec opinato concaptivo meo, sed tamen ut
arbitror vestrae felicitatis ad me sorte delato, quis, unde, quidve deferat dum 
percontor, de fili calamitate suae necessitatis, meae conpassionis, vestrae mercedis causas,
indice singultu vix laxante, prorupit: quo voce intercepta tam viscerum maerore quam
luminum flumine dum loqui non permittitur, ipso silentio patrem lacrimae fatebantur;
quia, dum anxius in verbo genitor pendet nec exprimit, tacente faucis organo pupilla
fletibus loquebatur.
2	tantum est in caritate natura quod praevalet, ut parens ante se
prodat affectu quam labio. (2) Fluebant igitur lumina suggestionem suam blandito
ploratu conpunctam , ut etiam quamvis crudelem redderent lamenta clementem; 
inrigabant lacrimae tam semen miseriae quam frugem misericordiae: uno fonte manabant
res maeroris et muneris, uno luctus et merces, ut unus rigans oculis alter bibens
auribus quod iste torcularet in fletu ille apothecaret in fructu. (3) Itaque signo
singulti fecit se intellegi mens captivi.
3	et quasi speculariter traxit maeror in facie qui
videbatur angor in corde.
4	unde inter tacentes causa rerum cognita, dum apud me
valuit hoc fari quod flere, videbatur affectus mire sine lingua sic loqui. (4) Igitur
cum me moveret lamentabilis concivis tam iactura quam patria, cum cernerentur vultus
patris pietatis imbre perfundi, ut paene totus et ipse in alieno affectu migrarem,
lacrimantes oculi querellas mihi fixerunt ad vicem incausti et admirabili modo aqua,
quae delere solet, per fletus scripsit.
5	quis enim flenti non crederet quem lapis non
genuit? quem non humanitas flecteret quem partus tigridis non effudit? cum lentiscat
blanditiis cursus pardi, virtus apri, dens leonis et moles elephanti. (5) Qui tandem
sedato querellarum strepitu doloris sui prosperum te designat antidotum: scilicet dum
aeger mente sibi poscit medellam, si se dignanter inpendat vestra lingua sit malagma.
6	quo loquente media per verba me miscens, mihi de vobis credulus fidem feci homini,
ex hoc per me te consuli, se non flere. (6) Restabat tamen conici, utrumne pro
redemptione dirigerem: quod suboles valeret? an quod vobis proficeret? de conpendio
cogitans, ne vilitate pretii depretiaretur tibi merces captivi; illud certe metuens, si
caperetur in nummo, res periret in talento: praesertim cum desiderem, thesauros ex
aequo te tuo frui cum martyre. (7) Quid vero pro munere modicitas proferret? cum
in electione cunctarer, venit in mentem letargico dictum Flacci Pindarici :
pictoribus atque poetis
quaelibet audendi semper fuit aequa potestas.
7	considerans versiculum, si quae vult artifex permiscet uterque, cur [non], etsi non ab
artifice, misceantur utraque, ut ordiretur una tela simul poesis et pictura? (8) Dehinc
cum pro captivo velim versu suggerere, adtendens quae fuerint tempora redemptoris,
quoto nos suae aetatis anno Christus absolverit, totidemque versiculis texerem carmen
quot litteris, hac protenus operis difficultate repulsus aut magis difficulter inclusus tam
metri necessitate quam litterarum epitome quid facerem, quo prodirem? nova 
calculatione angustus mihi numerus angustias dilatavit, quia praefixo termino non erat nec
ubi se prolixitas excuteret aut brevitas angularet, nec evagari propter descendentes
versus frenante repagulo orditura permisit.
8	in quo quippe exordio supercrescente
apice non licuit vel solvere vel fila laxare, ne numerum transiliens erratica se tela
turbaret. (9) Hinc cura commoveor, ut duo per capita, duo ex obliquo, unus vero per
medium descendentes integri versiculi legerentur.
9	altera pars restiterat, quam inter
omnes litteram meditullio conlocarem, quae sic reciperet omnem ut offenderet 
neminem. (10) Igitur huius telae cum licia numero collegissem, ut texere coeperam, et
se et me fila rumpebant; incipiens ego opere propter absoluturo ligari, atque mutata
vice, dum captivi solvere lora cupio, me catena constringo.
10	nam huius opusculi quae
sit hinc conicitur difficultas: ubicumque volueris, si addis, crescit linea; subtrahis,
perit gratia; mutas, non consonant capita: figis nec fugis litteram. (11) Itaque
cum penderet haec tela versibus laqueata, ut si duo transirem, adhuc tria non 
fugerem, ego incautus passer quasi mentita per nubila incurri pantheram, quia quod cavere
volebam huc pinna ligabar, aut magis.
11	ut dictum sit, velut plumis inlitis quinquifida
viscatura tendebar; inter haec illud me commovens, quod tale non solum feceram, sed
nec_exemplo simili trahente ducebar. (12) His incertus et trepidus, ipsa novitate
suspensus utrumne temptarem quae numquam adgressus sim, an cautius respuerem
quam incaute proferrem, tamen, licet invitus.
12	loquor paene quae nescio; et tu me
vincis amore, ne vincar ab opere.
13	ecce exigis a me et quod in me vix invenis; 
violentiam facis qui tuus, non rebellis est: extorques nec repelleris; amor blandus tyrannus
est. (13) Vt hoc pararem conmercii, per incertum pelagi rudis nauta vela suspendi:
affectu raptus deferor per fluctus et scopulos.
14	urgues me praecipitem per ignota 
transire: quid est quod non obtineas? sicut amas, sic imperas. (14) Habes igitur opus
sic uno textu quadratum, ut sit legendo quinquifidum; et cum sint triginta tres tam
versus quam litterae, ad similitudinem Christi carnalis aetatis, qua nos absolvit unus
resurgens, adhuc duo per capita, duo ex obliquo, unus quoque per medium legitur in
descensu: unde fit ut se finito versu littera non finiret, quia etsi indirecto pervenit
ad terminum, tamen cursus illi superest in descensu, quia adhuc coniungitur in finali
versiculo. (15) In meditullio autem parvi huius opusculi illam fiximus litteram quae
inter viginti tres numeratur permedia ac tantas ante se respicit quantas et post se
transilit, quia concurrentibus versibus et dividitur tota et manet integra res divisa.
15	littera vero quae tinguitur in descenderiti versiculo, et tenetur in uno et currit in
altero et, ut ita dicatur, et stat pro stamine et pro trama currit in tramite, ut esse
potest in pagina: licia litterata. (16) Ne tamen causa nos oneret, quod velut
aragnaea arte videmur picta fila miscere: quod vobis conpertum est in Moysi prophetae
libris, polymitarius artifex vestes texuit sacerdotis.
16	unde, cum desit hic coccinum, res
est texta de minio.
17	versus autem ex obliquo descendentes ab angulis ratione stant,
etsi positione succlinant.
18	qualiter autem conexi sint singulive quid continent satis
est prudentiae sine indice rem probare. (17) In summa, commendato me piae
beatitati et exuberanti vestrae dulcedini, tribuentes petita confidenti vicarietate servitii,
si placet, hoc opere parieti conscripto pro me ostiario pictura servet vestibulum.
19	ora
pro me.
20	Augustidunensis opus tibi solvo, Syagri.
21	Dius apex Adam ut fecit, dat somnia, donec
avulsa costa plasmata est Eva nec inpar:
felices pariter, diploide lucis operti,
ore coruscantes inter pia rura iugales;
ripae iucundae nari grata aura redibat,
turis deliciae saturabant ubere flatu,
una fovens ambos florosa sede voluptas,
nota bonis regio pascebat Tempe beatos.
22	at cum tam magno pollerent maius honore,
tota hominum mire parebat terra duorum,
occultus mendax mox exerit arma veneni:
serpens elatus, zelator, larveus hostis,
atrox innocuos evincens felle nocenti
conlisit suasu quos gratia diva bearat.
23	et homo de terra tum denuo decidit illuc
reptantisque dolo Eoois excluditur ortu.
24	hac nati morimur damnati lege parentum.
25	at deus excellens aie et de lumine lumen
e caeli solio dum munera providet ultro,
castae carne rudi vivax introiit agnus.
26	prodiit inde salus matutinive lucerna
intactae partu lux eruit excita mundum:
a patre iure deus, homo dehinc carneus alvo,
ut nos eriperet, vili se detrahit auctor.
27	o regis venale caput, quod de cruce fixit,
telo voce manu malfactus verbere felle,
ac tu hac solvis captivos sorte, creator:
sero vera data est vitalis emptio morte;
ymnos unde deo loquor absolvente reatu.
28	at vos, aeternae suffulti laude coronae,
Gallorum radii, vobis quo fulgeat et nox,
rumpite lora iugis et sumitis arma diei:
ipsave libertas vos liberat atque beabit.
29	Da Fortunato sacer haec pia vota Syagri.
30	Captivos laxans domini meditatio fies.
31	Cristus se misit cum nos a morte revexit.
32	Dulce dei munus quo merx te care coronet,
Cara deo pietas animam dat de nece solvi.

1	Item ad Felicem episcopum Namneticum
Sentio, summe pater, lumen venerabile cunctis,
urbis dulce caput, mihi nomen amabile, Felix,
amplectens quem corde gero pietatis in ulnis,
pondus suave meum (nec onus gravat istud amantem)
cur humilem me, summe, vocas loca visere blanda
quae te, care, tenent? tecum modularer in illis.
2	qua tua rura lavat vitrea Liger algidus unda.
3	Cariaci speciosus ager devexus in amnem,
hinc ubi flumen aquis recreat, hinc pampinus umbris
et crepitans Boreas pineta comata flagellat:
liber nempe solum, piscoso litore pulchrum.
4	sed Fortunato facies tua reddit amoenum.

1	Ad Gregorium episcopum post itiner
Culmen honoratum, decus almum, lumen opimum,
pastor apostolicae sedis amore placens ,
amplectende mihi semper, sacer arce Gregori,
nec divulse animo, vir venerande, meo:
gaudeo quod rediit Turonis antistes honore
laetificorque mihi te remeasse patrem.
2	plaudimus instanter communia vota tenere,
civibus et patriae te revocasse diem.
3	praesentem famulum mecum commendo, sacerdos,
optantes longe vos moderare gregem.
4	a Ad eundem
Officiis generose piis, pater alme Gregori,
mente salutifera qui petis astra palam,
et quicumque tuis monitis animatur inermis.
5	militiae sacrae victor habebit opem;
commendans humilem famulum me solvo salutem
semper amore pio, vir benedicte deo.
6	pagina si brevis est, non est brevis ardor amantis,
nam plus corda colunt quam mea verba canunt.
7	b Ad eundem pro libro praestito
Carmina diva legens proprioque e pectore condens,
participans aliis fit tibi palma, parens.
8	haec quoque, quae pridem tribuisti pastor ovili,
grates persolvens debite laudo libens.
9	vos tamen hinc maneant donaria celsa tonantis,
qui sacras inopi distribuistis opes.
10	quae cum percontare queam, pro munere tanto
tunc magis ore meo gratia vestra sonet.
11	–
praesentem famulum Prodomerem, summe sacerdos,
commendo supplex, dulcis amore pater.
12	cui sua concedens iustae moderamine librae
crescat honore dei palma futura tibi.

1	Ad eundem pro invitatione
Invitas pietate patris sacer ire Gregori
qua domini Turonis pascis amore greges.
2	quo sacer antistes meritis Martinus opimis
quas prius obtinuit, has tibi cessit oves.
3	nunc quoque per caulas et florea pascua Christi
rite gubernantes ducitis ambo greges.
4	sed mihi vim faciens vester modo frater honore,
ad vos ne properem nempe, retorsit iter,
saepe rogans voto, mandato et missile verbo;
et coniuratus sum sibi pollicitus.
5	vir bonitate placens et pastor pacis amator:
foederis ob studium sit veniale, precor.
6	vos quoque sed genitae propriae, venerande, salutant,
ast ego commender, quaeso, beate pater.

1	Ad eundem pro commendatione mulieris
Summe pater patriae, specimen pietatis opimae,
dulce caput Turonis, religionis apex,
iugiter alta sequens, clementi corde Gregori,
unde animae decus est huc ratione petens:
quam commendasti venientem, celse sacerdos,
hanc redeuntem ad te suscipe more patris.
2	sis quoque longaevus cunctorum, care, recursus,
et mihi vel reliquis sit tua vita seges.

1	Ad eundem de itinere suo
Iugiter opto libens, sacer amplectende Gregori,
cernere vos oculis, quaerere litterulis.
2	dulce videre mihi, at si desit copia cerni,
spes erit oranti vel dare verba patri.
3	nuper ab aspectu decedens concite vestro
per glaciem vitreas me loquor isse vias.
4	sed crucis auxilio, Martino operante patrono,
perveni ad matres salvus, opime pater.
5	quae vos multiplici veneranter honore salutant:
ast ego pro reditu vota salutis ago.

1	Ad eundem salutatoria
Summe sacerdotum, bonitatis opima facultas,
culmen honore tuo, lumen amore meo,
officiis venerande sacris, pietatis alumne,
pignore amicitiae corde tenende meae,
florens in studiis et sacra in lege fidelis,
semper agens animae dona futura tuae:
te? pater, ergo precans terram freta sidera testor.
2	ut velis ore sacro me memor esse tuum.

1	Ad eundem pro pomis et grafiolis
Officiis generose piis, sacer arce Gregori,
absens fis praesens munere, summe pater:
qui mihi transmittis propria cum prole parentes,
insita cum fructu: surcula, poma simul.
2	det deus omnipotens, meritorum fruge repletus
mala legas avide quae paradisus habet.

1	Ad eundem de commendatione puellae
Cum graderer festinus iter, pater alme Gregori,
qua praecessoris sunt pia signa tui,
quod fertur convulsa iacens radicitus arbor
Martini ante preces exiluisse comis,
quae fidei merito nunc stat spargendo medellas,
corpora multa medens, cortice nuda manens:
fletibus huc genitor genetrixque puella,
voce inplendo auras et lacrimando genas,
figo pedem, suspendo aurem: mihi panditur ore
vix per singultus vendita nata suos.
2	quaero adhuc: questus perhibet nullo indice furto
furti ex obiectu hanc pater ire iugo;
se voluisse dare et iurantes ordine testes
nomine quemque tenens, nec potuisset egens.
3	non aderat iudex, erat accusator adurguens:
hic ego quid facerem, posse vetante, sacer?
῾si plus hic᾿, dixi, ῾praesens Martinus adesset,
nil permisisset perdere pastor ovem᾿.
4	sed tamen invalui recolens te, summe sacerdos,
spem praecessoris qui pietate refers,
discute, distringe ac, si sit secus, eripe dulcis
et pater adde gregi: hanc quoque redde patri.
5	me simul officio famulum tibi, care, subactum
protege perfugio, pastor opime, pio.

1	Item ad eundem de commendatione peregrini
Vir bone, pro meritis adipiscens culmen honoris,
nobile praesidium.
2	pontificale caput,
quem gradus et genium fructu pietatis opimo
dignius adtollunt amplificante deo:
ut tibi sit famulans memoratus amore benigno,
Fortunati humilis te, pater, orat apex.
3	hic peregrinus item laetetur, summe sacerdos,
pastorem et patriam te meruisse suam.

1	Ad eundem salutatoria
Pastor honoris apex, venerabilis arce sacerdos
et decus alme patrum, religionis amor.
2	gloria pontificum, meriti pia palma, Gregori,
adsurgente gradu nobile iure caput;
Fortunatus, opem tribui qui poscit Olympi,
per te, care pater.
3	quo mereatur age.

1	Item ad eundem salutatoria
Visitat a vobis dignanter epistula currens
me, sacer antistes, vir pietate pater.
2	hanc avidus capiens oculis animoque recurro.
3	sospite te gaudens, quod referebat apex.
4	longius huc vestro sub nomine, papa Gregori,
pagina me recreet missa salutis ope.

1	Dominis sanctis atque apostolicis in Christo patribus ecclesiae pontificibus
Fortunatus
Gloria pontificum, veneratio Christicolarum,
norma sacerdotum, culmen et orbis honor,
qui loca perspicitis propriae mercedis amore.
2	succurrendo viris vester ut extet apex:
ecce venit praesens Italus, peregrinus et hospes:
cernens pastores ne, precor, erret ovis.
3	qualiter ad patriam properet, solacia poscit:
inveniat munus vos vagus exul inops.
4	me Fortunatum proprium pietate parentum
conciliate polo, quaeso, precando deum.

1	Ad Aredium abbatem
Opto, benigne pater, verbo tibi ferre salutem,
si minus hinc oculo cernere te valeo.
2	est etenim vestri tantus mihi cultus honoris,
ut pro me occurrat hinc tibi missus apex.
3	quaeso, beate, tamen per dulcia pabula Christi:
me quoque commemores, cum dabis ore preces.
4	munera credo dei tribui mihi, pastor Aredi,
si Fortunati sis memor, alme, tui.
5	pro me etiam sanctam genetricem, care, salutans,
cum redit iste puer, redde loquentis opem.
6	vos itidem genitae propriae, pater ample, salutant,
Agnes amore pio cum Radegunde simul.

6)
1	De domno Sigiberctho rege et Brunichilde regina
Vere novo, tellus fuerit dum exuta pruinis,
se picturato gramine vestit ager,
longius extendunt frondosa cacumina montes
et renovat virides arbor opaca comas:
promittens gravidas ramis genitalibus uvas
palmite gemmato vitis amoena tumet,
promittens flores gracili blandita susurro
deliciosa favis mella recondit apes,
progeniem reparans casto fecunda cubili
artifices natos gignere flore cupit:
nexibus apta suis pro posteritatis amore
ad fetus properans garrula currit avis.
2	semine quisque suo senio iuvenescit in ipso,
omnia dum redeunt gaudia mundus habet,
sic modo cuncta favent, dum prosperitate superna
regia Caesareo proficit aula iugo.
3	ordine multiplici felicem in saecula regem
undique cinxerunt lumina tanta ducum.
4	culmina tot procerum concurrunt culmen ad unum:
Mars habet ecce duces, pax habet ecce decus.
5	cunctorum adventu festiva palatia fervent,
coniugio regis gens sua vota videt.
6	vos quorum inrigui fontis meat unda, favete:
iudicio vestro crescere parva solent.
7	Felicem, sol, pande diem radiisque serenis
sparge comas, thalamos sincero lumine conplens:
Sigibercthus ovans, ad gaudia nostra creatus,
vota facit, qui nunc alieno liber amore
vincula cara subit, cuius moderante iuventa
conubium mens casta petit lasciva retundens;
ad iuga confugit cui nil sua subripit aetas:
corde pudicus agens, rector tot gentibus unus
et sibi frena dedit; sed quod natura requirit
lege maritali amplexu est contentus in uno.
8	quo non peccat amor, sed casta cubilia servans
instaurat de prole lares, ubi luserit heres.
9	Torsit amoriferas arcu stridente sagittas
forte Cupido volans: terris genus omne perurit,
nec pelagus defendit aquis; mox vilia corda
subdit, vulgus iners: tandem dehinc sensus opimi
regis anhelantem placidis bibit ossibus ignem,
molliter incumbens et inhaesit flamma medullis.
10	regalis fervebat apex, nec nocte sopora
cordis erat requies, oculis animoque recurrens
ad vultus quos pinxit Amor mentemque fatigans
saepe per amplexum falsa sub imagine lusit.
11	mox ubi conspexit telo superante Cupido
virginea mitem torreri lampade regem,
laetus ait Veneri: 'mater, mea bella peregi:
pectore flagranti mihi vincitur alter Achilles,
Sigibercthus amans Brunichildae carpitur igne.
12	quae placet apta toro, maturis nubilis annis,
virginitas in flore tumens, conplexa marito
primitiis placitura suis, nec damna pudoris
sustinet, unde magis pollens regina vocatur.
13	hoc quoque virgo cupit, quamvis verecundia sexus
obstet: amata viri dextra leviore repellit
ignoscitque sibi culpas quas intulit ignis.
14	sed modo laeta veni, quoniam te vota requirunt'.
15	Mox Venus ambrosio violas admiscet amomo,
demetit ungue rosas gremioque recondit avaro.
16	et pariter levibus fregerunt nubila pinnis.
17	ut venere simul thalamos ornare superbos,
hinc Venus egregiam praeponere coepit alumnam,
inde Cupido virum, nubentibus ambo faventes,
et litem fecere piam; sic deinde Cupido
matri pauca refert.
18	'tibi quem promisimus hic est,
Sigibercthus, amor populi, lux nata parentum ,
qui genus a proavis longo tenet ordine reges
et reges geniturus erit, spes gentis opimae,
quo crevit natale decus generosa propago,
ac melior de stirpe redit famamque priorum
posteritas excelsa fovet; hic nomen avorum
extendit bellante manu, cui de patre virtus
(quam Nablis ecce probat, Toringia victa fatetur,
proficiens unum gemina de gente triumphum)
perditheuberto pietas veniale
reddidit iste duos, pro ambobus sufficit unus.
19	cardinis occidui dominans in flore iuventae
iam gravitate senes tenerosque supervenit annos:
legem naturae meruit praecedere factis;
quamvis parva tamen nulli minor imperat aetas.
20	qui sensum mature regit generosius hic est
quisquis in angusto fuerit moderatior
sic fovet hic populos ipsis intrantibus annis,
ut pater et rex sit, nullum gravet, erigat omnes.
21	nulla dies sine fruge venit: nisi congrua praestet,
perdere plura putat, si non concesserit ampla.
22	gaudia diffundit radianti lumine vultus,
nubila nulla gravant populum sub rege sereno;
pectore maturo culpas indulget acerbas:
unde alii peccant, ignoscendo iste triumphat:
doctus enim quoniam prima est in principe virtus
esse pium, quia semper habet qui parcere novit.
23	corrigit ipse prius quod poscit ut alter emendet:
qui sibi censura est, reliquos bene lege coercet.
24	in quo digna manent quidquid de rege requiras,
solus amat cunctos et amatur ab omnibus unus'.
25	Incipit inde Venus laudes memorare puellae:
'o virgo miranda mihi, placitura iugali,
clarior aetheria, Brunichildis, lampade fulgens,
lumina gemmarum superasti lumine vultus,
altera nata Venus regno dotata decoris,
nullaque Nereidum de gurgite talis Hibero
Oceani sub fonte natat, non ulla Napaea
pulchrior, ipsa suas subdunt tibi flumina nymphas.
26	lactea cui facies incocta rubore coruscat,
lilia mixta rosis: aurum si intermicet ostro,
decertata tuis numquam se vultibus aequant.
27	sapphirus, alba, adamans, crystalla, zmaragdus , iaspis
cedant cuncta: novam genuit Hispania gemmam;
digna fuit species, potuit quae flectere regem.
28	per hiemes validasque nives Alpenque Pyrenen
perque truces populos vecta est duce rege sereno
externis regina toris.
29	super ardua montis
planum carpis iter: nil obstat amantibus umquam,
quos iungi divina volunt.
30	quis crederet autem
Hispanam tibimet dominam, Germania, nasci,
quae duo regna iugo pretiosa conexuit uno?
non labor humanus potuit tam mira parare:
nam res difficilis divinis utitur armis.
31	longa retro series regi hoc vix contulit ulli:
difficili nisu peraguntur maxima rerum.
32	nobilitas excelsa nitet, genus Athanagildi,
longius extremo regnum qui porrigit orbe.
33	dives opum quas mundus habet populumque gubernat
Hispanum sub iure suo pietate canenda.
34	cur tamen egregii genitoris regna renarrem.
35	quando tuis meritis video crevisse parentes?
quantum virgo micans turbas superare videris
femineas, tantum tu? Sigibercthe, maritos.
36	ite diu iuncti membris et corde iugati,
ambo pares genio, meritis et moribus ambo.
37	sexum quisque suum pretiosis actibus ornans.
38	cuius amplexu sint colla conexa sub uno,
et totos placidis peragatis lusibus annos.
39	hoc velit alterutrum quidquid dilexerit alter;
aequa salus ambobus eat duo pectora servans.
40	unus amor vivo solidamine iunctus alescat;
auspiciis vestris cunctorum gaudia surgant,
pacem mundus amet, victrix concordia regnet,
sic iterum natis celebretis vota parentes
et de natorum teneatis prole nepotes.

1	De Sigiberctho rege et Brunichilde regina
Victor, ab occasu quem laus extendit in ortum
et facit egregium principis esse caput,
quis tibi digna ferat? nam me vel dicere pauca
non trahit ingenium, sed tuus urguet amor.
2	si nunc Vergilius, si forsitan esset Homerus.
3	nomine de vestro iam legeretur opus.
4	–
Sigibercthe potens, generosis clare triumphis.
5	hinc nova te virtus praedicat, inde genus.
6	cuius rapta semel sumpsit Victoria pinnas
et tua vulgando prospera facta volat.
7	Saxone Thoringo resonat, sua damna moventes,
unius ad laudem tot cecidisse viros.
8	quod tunc ante aciem pedibus prior omnibus isti.
9	hinc modo te reges unde sequantur habes.
10	prosperitate nova pacem tua bella dederunt
et peperit gladius gaudia certa tuus.
11	plus tamen ut placeas, cum sit victoria iactans.
12	tu magis unde subis, mitior inde manes.
13	est tibi summus honor, sed mens praecessit honorem,
moribus ut vestris debitor extet apex.
14	iustitiae cultor pietatis amore coruscas:
quod te plus habeat, certat utrumque bonum.
15	lingua decus virtus bonitas mens gratia pollent:
ornarent cunctos singula vestra viros.
16	eunctorum causas intra tua pectora condis,
pro populi requie te pia cura tenet.
17	omnibus una salus datus es, quibus ordine sacro
tempore praesenti gaudia prisca refers,
catholico cultu decorata est optima coniux,
ecclesiae crevit te faciente domus.
18	reginam meritis Brunichildem Christus amore
tunc sibi coniunxit, hanc tibi quando dedit,
altera vota colens melius quia munere Christi,
pectore iuncta prius, plus modo lege placet.
19	rex pie, reginae tanto de lumine gaude:
adquaesita bis est quae tibi nupta semel.
20	pulchra modesta decens sollers grata benigna,
ingenio vultu nobilitate potens.
21	sed quamvis tantum meruisset sola decorem,
ante tamen homini, nunc placet ecce deo.
22	saecula longa micans cara cum coniuge ducas,
quam tibi divinus consociavit amor.

1	De Chariberctho rege
Inclita magnarum processit gloria rerum
et de rege pio sparsit ubique decus.
2	quem gravitate animo sensu, moderamine legum
praedicat occiduus sol oriensque virum;
qui quadripertitis mundi sub partibus amplis
fructificante fide semina laudis habet;
hine cui barbaries, illinc Romania plaudit:
diversis linguis laus sonat una viri.
3	dilige regnantem celsa, Parisius, arce,
et cole tutorem qui tibi praebet opem.
4	hunc modo laeta favens avidis amplectere palmis.
5	qui iure est dominus, sed pietate pater.
6	de Childeberctho veteres conpesce dolores:
rex placidus rediit, qui tua vota fovet.
7	ille fuit mitis sapiens bonus, omnibus aequus:
non cecidit patruus, dum stat in orbe nepos.
8	dignus erat heres eius sibi sumere regnum,
qui non est illo, laude loquente, minor.
9	Charibercthus adest, qui publica iura gubernans
tempore praesenti gaudia prisca refert.
10	in tantum patruo se prodidit esse sequacem,
ut modo sit tutor coniugis iste nepos.
11	qui Childebercthi retinens dulcedine nomen
eius natarum est frater et ipse pater.
12	quae bene defensae placido moderamine regis
in consobrino spem genitoris habent.
13	maxima progenies , generosa luce coruscans,
cuius ab excelsis gloria currit avis:
nam quoscumque velim veterum memorare parentum,
stirpis honorificae regius ordo fluit,
cuius celsa fides eduxit ad astra cacumen.
14	atque super gentes intulit illa pedes.
15	calcavit hostes tumidos, erexit amicos.
16	fovit subiectos conteruitque feros.
17	cur tamen hic repetam praeconia celsa priorum,
cum potius tua laus ornet honore genus?
illi auxere armis patriam, sed sanguine fuso:
tu plus adquiris qui sine clade regis.
18	quos prius infestis lassarunt bella periclis.
19	hos modo securos pacis amore foves.
20	omnia laeta canunt felicia tempora regis,
cuius in auspiciis floret opima quies.
21	per quem tranquille terrarum frugis abundat:
devotis populis est tua vita seges.
22	cum te nascentem meruerunt saecula regem,
lumine maiori fulsit in orbe dies:
posteritate nova tandem sua gaudia cernens
crescere se dixit prolis honore pater.
23	qui quamvis esset sublimi vertice rector,
altius erexit te veniente caput;
laetus in heredis gremio sua vota reclinans
floruit inde magis spe meliore senes.
24	ante alios fratres regali germine natus.
25	ordine qui senior, sic pietate prior.
26	praedicat hinc bonitas, illinc sapientia plaudit:
inter utrumque decus te sibi quisque rapit.
27	de patruo pietas et de patre fulget acumen:
unius in vultu vivit uterque parens.
28	quas habuere ambo laudes tu colligis omnes
et reparas solus lege favente duos.
29	semita iustitiae, gravitatis norma refulges
et speculum vitae dat pretiosa fides.
30	tranquillis animis moderatio fixa tenetur,
qui portum in proprio pectore semper habes.
31	tempestas nullo penetrat tua corda tumultu:
ne sensu titubes, anchora mentis adest.
32	constantes animos non ventilat aura susurrans
nec leviter facili mobilitate trahit.
33	hinc bene disposito comitatur gloria cursu.
34	quod se mature mens moderata gerit.
35	consilium vigilans alta radice retractas
et res clausa aliis est manifesta tibi.
36	publica cura movens proceres si congreget omnes,
spes est consilii te monitore sequi.
37	hinc quotiens felix legatio denique pergit,
ingreditur caute quam tua lingua regit.
38	quod tam mirifico floret patientia cultu.
39	est tibi Daviticae mansuetudo vitae.
40	iustitiae rector, venerandi iuris amator,
iudicium sapiens de Salomone trahis,
tu melior fidei merito; nam principis ampli
Traiani ingenium de pietate refers,
quid repetam maturum animum, qui tempore nostro
antiqui Fabii de gravitate places?
si veniant aliquae variato murmure causae,
pondera mox legum regis ab ore fluunt.
41	quamvis confusas referant certamina voces,
nodosae litis solvere fila potes.
42	obtinet adveniens fructum cui iusta petuntur:
quem sua causa fovet praemia victor habet,
cuius clara fides valida radice tenetur,
antea mons migrat quam tua verba cadant.
43	spes promissa stat nullo mutabilis actu:
pollicitata semel perpetuata manent.
44	illa domus proprio de pondere tuta tenetur.
45	quae fundamento stat bene fixa suo.
46	cum sis progenitus clara de gente Sigamber,
floret in eloquio lingua Latina tuo.
47	qualis es in propria docto sermone loquella,
qui nos Romanos vincis in eloquio?
splendet in ore dies detersa fronte serenus:
sinceros animos nubila nulla premunt.
48	blanda serenatum circumdat gratia vultum,
laetitiam populus regis ab ore capit.
49	muneribus largis replet tua gratia cunctos:
ut mea dicta probes, plebs mihi testis adest.
50	o bonitas inmensa dei, quae divite censu
quod famulis tribuit, hoc putat esse suum!
erigis abiectos, erectos lege tueris.
51	,
omnibus in totum factus es omne bonum.
52	protegat omnipotens pietatis munere regem
et dominum servet quem dedit esse patrem.
53	cives te cupiant, tu gaudia civibus addas:
plebs placeat famulans, rex pietate regat.

1	De Theudechilde regina
Inclita progenies, regali stirpe coruscans,
cui celsum a proavis nomen origo dedit:
currit in orbe volans generis nova gloria vestri
et simul hinc frater personat, inde pater.
2	sed quamvis niteat generosa propago parentum?
moribus ex vestris multiplicatur honor.
3	cernimus in vobis quidquid laudatur in illis:
ornasti antiquum, Theodechilde, genus.
4	mens veneranda decens sollers pia cara benigna;
cum sis prole potens, gratia maior adest.
5	evitans odii causas micat ampla potestas:
quae terrore minus, plus in amore venis.
6	mitis ab ore sonus suavissima dicta resultat
verbaque conloquii sunt quasi mella favi.
7	femineum sexum quantum praecedis honore,
tantum alias superas et pietatis ope.
8	si novus adveniat, recipis sic mente benigna,
ac si servitiis iam placuisset avis.
9	pauperibus fessis tua dextera seminat escas,
ut segetes fructu fertiliore metas.
10	unde foves inopes, semper satiata manebis,
et quem sumit egens, fit tuus ille cibus.
11	pervenit ad Christum quidquid largiris egeno:
etsi nemo videt, non peritura manent.
12	cum venit extremus finis concludere mundum,
omnia dum pereunt.
13	tu meliora petis.
14	ecclesiae sacrae te dispensante novantur:
ipsa domum Christi condis, et ille tuam.
15	tu fabricas illi terris, dabit ille supernis:
conmutas melius sic habitura polos.
16	stat sine fraude tuum quod mittis ad astra talentum:
quas bene dispergis has tibi condis opes.
17	quae domino vivis summos non perdis honores:
regna tenes terris, regna tenenda polis.
18	sit modo longa salus pro munere plebis in orbe.
19	felix quae meritis, luce perennis eris.

1	De Berthichilde
Mens devota deo, Bertchilde corde coruseans,
pectore sub cuius Christus amore manet.
2	despiciens mortale malum, vitalia servans
unde fugis terras, hinc petis astra magis.
3	inmaculata micans nescis contagia mundi,
sordibus humanis libera membra geris.
4	digna pudicitiae debentur praemia sacrae,
virgo dicata deo, hinc rapienda polo.
5	ille tenet caelos cui tu conplexa videris:
quo tuus est sponsus huc eris ipsa simul.
6	non cupis auro humeros nec collum pingere gemmis,
sed melius casto pectore pura micas.
7	mutasti vestem, mutasti gentis honorem,
cum thalamis domini sponsa iuganda venis.
8	quam meliore via meruisti vota tenere,
quando creatori forma creata places!
pauperibus largas das esurientibus escas,
nescit habere famem qui tua tecta petit.
9	qui sine veste iacet, tegmen pietate ministras:
unde calet nudus, frigora nulla times.
10	te redimente pia captivi vincula laxant:
quae solvis vinctos, libera semper eris.
11	distribuis censum nulli sua vota negando
divitiasque tuas omnibus esse facis.
12	colligis in caelis quidquid dispergis in arvis:
semina nunc fundens post meliora metes.
13	quidquid habet mundus fugitivo tramite transit:
tempore tu modico semper habenda facis.
14	hic tibi longaevis sit vita superstes in annis.
15	rursus in aeternum sit tibi vera salus.

1	De Gelesuintha
Casibus incertis rerum fortuna rotatur
nec figit stabilem pendula vita pedem.
2	semper in ambiguo saeclum rota lubrica volvit
et fragili glacie lapsibus itur iter.
3	nulli certa dies, nulli est sua certior hora:
sic sumus in statu debiliore vitro,
dum gressu ancipiti trahit ignorantia fallens,
huc latet ars foveae quo putat esse viae.
4	nescia mens hominum, quid sit, necis atque salutis:
lucifer an vitae mors sibi vesper erit.
5	his premimur tenebris ignari Sorte futuri ,
et vaga tam fragile haec tempora tempus habent.
6	–
Toletus geminas misit tibi, Gallia, turres:
prima stante quidem fracta secunda iacet.
7	alta super colles, speciosa cacumine pulchro,
flatibus infestis culmine lapsa ruit.
8	sedibus in patriae sua fundamenta relinquens.
9	cardine mota suo non stetit una diu;
de proprio migrata solo (nova mersit harena)
exul et his terris , heu, peregrina iacet.
10	quis valet ordiri tanti praesagia luctus?
stamine quo coepit texere flenda dolor? –
Cum primum algentes iungi peteretur ad Arctos
regia regali Gelesuintha toro
(fixa Cupidineis cuperet huc frigora flammis
viveret et gelida sub regione calens) ,
hoc ubi virgo metu audituque exterrita sensit,
currit ad amplexus, Goisuintha, tuos;
tum matris collecta sinu male sana reclinans,
ne divellatur se tenet ungue, manu,
bracchia constringens nectit sine fune catenam
et matrem amplexu per sua membra ligat,
illis visceribus retineri filia poscens,
ex quibus ante sibi lucis origo fuit;
committens secura eius se fasce levari,
cuius clausa uteri pignore tuta fuit.
11	tum gemitu fit maesta domus, strepit aula tumultu,
reginae fletu plorat et omnis honor.
12	in populi facie lacrimarum flumina sordent,
infans, qui affectum nescit, et ipse gemit.
13	instant legati Germanica regna requiri
narrantes longae tempora tarda viae.
14	sed matris moti gemitu sua viscera solvunt,
et qui conpellunt dissimulare volunt.
15	dum natae amplexu genetrix nodata tenetur,
praetereunt duplices, tertia quarta dies,
instant legati nota regione reverti;
quos his alloquitur Goisuintha gemens:
'si feritate trucis premerer captiva Geloni,
forsan ad has lacrimas et pius hostis eras;
si nec corde pius, cupidus mihi cederet hostis,
ut natam ad pretium barbara praeda daret;
si neque sic animum velit inclinare cruentum,
matri praestaret quo simul iret iter.
16	nunc mora nulla datur pretio neque flectimus ullo:
qui nihil indulget, saevius hoste nocet.
17	post uteri gemitus, post multa pericula partus
postque laboris onus quod grave feta tuli,
quae genui, natae matrem me non licet esse
ipsaque naturae lex mihi tota perit?
affectu ieiuna meo lacrimosa repellor,
nec pietas aditum nec dat origo locum?
quid rapitis? differte dies, dum disco dolores,
solamenque mali sit mora sola mei.
18	quando iterum videam, quando haec mihi lumina ludant,
quando iterum natae per pia colla cadam?
unde, precor, tenerae gressum spectabo puellae
oblectetque animos matris et ipse iocus?
post causas, quas regna gerunt, ubi maesta reclinem?
quis colat affectu, lambiat ore caput?
extensis palmis quis currat ad oscula vel quae
cervici insiliant pendula membra meae?
quem teneam gremio, blando sub fasce laborans,
aut leviore manu verberer ipsa ioco?
nec te ferre sinu, quamquam sis adulta, gravarer.
19	quae mihi dulce nimis et leve pondus eras.
20	cur nova rura petas illic ubi non ero mater?
an regio forsan non capit una duas?
quae genuere ergo, lacerentur viscera luctu;
gaudia cui pereunt, tempora fletus erunt.
21	plorans perdam oculos, duc et mea lumina tecum:
si tota ire vetor, pars mea te sequitur'.
22	tum proceres famuli domus urbs, rex ipse remugit,
quaque petisses iter, vox gravis una gemit.
23	progrediere fores tandem, sed turba morosa,
solvere dum properat, se properando ligat.
24	hinc tenet affectus, rapit inde tumultus euntes:
sic per utrasque vices flebile fervet opus.
25	alter abire monet, rogat alter amore redire:
sic Variante fide hic trahit, ille tenet.
26	dividitur populus per regna novella vetustus:
stat pater, it genitus; stat socer itque gener,
qui vidit strepitum, patriam migrare putaret
et quasi captivum crederet ire solum.
27	procedunt portis; serraco in ponte retento
protulit hoc fletu Gelesuintha caput:
'sic gremio, Tolete, tuo nutribas, ut aegra
excludar portis tristis alumna tuis?
quoque magis crucier, prodens mea vulnera luctu:
stas felix regio, cur ego praeda trahor?
antea clausa fui, modo te considero totam:
nunc mihi nota prius, quando recedo, ferox.
28	hinc te dinumero currens per culmina visu;
en ego de numero non ero sola tuo.
29	crudeles portae, quae me laxastis euntem
clavibus oppositis nec vetuistis iter!
antea vos geminas adamans petra una ligasset,
quam daret huc ullam ianua pansa viam.
30	urbs, pia plus fueras, si murus tota fuisses,
me ire aut ne sineres, cingeret alta silex.
31	pergo ignota locis, trepidans quidnam antea discam:
gentem, animos, mores , oppida, rura, nemus?
quem, precor, inveniam peregrinis advena terris,
quo mihi nemo venis civis, amice, parens?
die, si blanda potest nutrix aliena placere,
quae lavet ora manu vel caput ornet acu?
nulla puella choro neque collactanea ludat:
hic mea blandities, hic mea cura iaces.
32	si me non aliter, vel nuda sepulchra tenerent:
non licet hic vivi? hic mihi dulce mori.
33	non fruor amplexu, neque visu plena recedo:
quae me dimittis, dura Tolete, vale'.
34	sic accensi animi lacrimarum flumina rumpunt,
fixus et inriguas parturit ignis aquas.
35	hinc iter arripiunt genetrix, nata, agmina flentum,
nec piget obsequii mater anhela sequi.
36	deducit dulcem per amara viatica natam,
inplentur valles fletibus, alta tremunt,
frangitur et densus vacuis ululatibus aer,
ipsa repercusso murmure silva gemit.
37	dat causas spatii genetrix , ut longius iret,
sed fuit optanti tempus iterque breve.
38	pervenit quo mater ait sese inde reverti;
sed quod velle prius, postea nolle fuit.
39	rursus adire cupit, via qua fert in via matrem;
quam proceres retinent, ne teneretur iter.
40	haerebant in se amplexae pariterque reflexae;
incipit hic gemitu Goisuintha fero:
civibus ampla tuis, angusta Hispania matri
et regio soll tam cito clausa mihi!
quae licet a Zephyro calidum percurris in Eurum.
41	et de Tyrrheno tendis ad Oceanum,
sufficiens populis quamvis regionibus amplis:
quo est mea nata absens, terra mihi brevis es.
42	nec minus hic sine te errans et peregrina videbor
inque loco proprio civis et exul ero.
43	quaeso quid inspiciant oculi, quem, nata, requirant?
quae mea nunc tecum lumina ducis, amor,
tu dolor unus eris; quisquis mihi luserit infans,
amplexu alterius tu mihi pondus eris.
44	currat, stet, sedeat, fleat, intret et exeat alter,
sola meis oculis dulcis imago redis.
45	te fugiente errans aliena per oscula curram
et super ora gemens ubera sicca premam.
46	de facie infantum plorantia lumina lambam
et teneras lacrimas insatiata bibam.
47	tali potu utinam vel parte refrigerer ulla,
aut plorata avide mitiget unda sitim!
quidquid erit, crucior; nulla hic medicamina prosunt.
48	vulnere distillo, Gelesuintha, tuo.
49	qua, rogo, nata manu cara haec coma pexa nitebit?
quis sine me placidas lambiat ore genas?
quis gremio foveat, genibus vehat, ambiat ulna?
sed tibi praeter me non ibi mater erit.
50	quod superest, timibundus amor hoc mandat eunti:
sis precor o felix, sed cave – vade, vale.
51	mitte avidae matri vel per vaga flabra salutem:
si venit, ipsa mihi nuntiet aura boni'.
52	filia tum validis genetricis onusta querellis,
tristis, inops animi nec valitura loqui,
clausa voce diu, vix fauce solubile fandi,
pauca refert (cordis vulnere lingua gravis).
53	'maiestas si celsa dei mihi tempora vellet
nunc dare plus vitae, non daret ista viae.
54	ultima sed quoniam sors inrevocabilis instat,
si iam nemo vetat, qua trahit ira sequar.
55	haec extrema tamen loquar et memoranda dolori:
hinc tua non tua sunt.
56	Goisuintha, vale'.
57	oscula sic rumpunt et fixa ori ora repellunt;
dum se non possunt, aera lambit amor.
58	hinc pilente petens loca Gallica Gelesuintha
stabat fixa oculis tristis eunte rota.
59	e contra genetrix post natam lumina tendens,
uno stante loco, pergit et ipsa simul.
60	tota tremens, agiles raperet ne mula quadrigas,
aut equus inpatiens verteret axe rotas,
sollicitis oculis circumvolitabat amantem,
illuc mente sequens qua via flectit iter.
61	saepe loquebatur quasi secum nata sederet,
absentemque manu visa tenere sinu.
62	prendere se credens in ventos brachia iactat,
nec natam recipit, sed vaga flabra ferit.
63	inter tot comites unam spectabat euntem,
sola videbat iter qua suus ibat amor.
64	plus genetrix suspensa animo quam filia curru:
haec titubans votis ibat et illa rotis.
65	donec longe oculo spatioque evanuit amplo
nec visum adtingit, dum tegit umbra diem,
ipsa putat dubios natae se cernere vultus,
et cum forma fugit, dulcis imago redit.
66	o nomen pietate calens, o cura fidelis,
quamvis absenti quid nisi mater eras?
fletibus ora rigans, lamentis sidera pulsans,
singula commemorans dulcia dura pia,
mobilis inpatiens metuens flens anxia mater,
quid sequeris lacrimis? augurat altus amor?
illa tamen pergit qua trita viam orbita sulcat;
quisque suis vacuos fletibus implet agros.
67	inde Pyrenaeas per nubes transilit Alpes
quaque pruinosis Iulius alget aquis,
qua nive canentes fugiunt ad sidera montes
atque super pluvias exit acutus apex.
68	excipit hinc Narbo, qua litora plana remordens
mitis Atax Rhodanas molliter intrat aquas.
69	post aliquas urbes Pictavas attigit arces,
regali pompa praetereundo viam,
inclitus ille quibus vere amplus Hilarius oris
et satus et situs est ore tonante loquax.
70	Thrax Italus Scytha Persa Indus Geta Daca Britannus
huius in eloquio spem bibit, arma capit.
71	sol radio, hic verbo generalia lumina fundunt,
montibus ille diem, mentibus iste fidem.
72	hanc ego nempe novus conspexi praetereuntem
molliter argenti turre rotante vehi.
73	materno voluit pia quam Radegundis amore
cernere ferventer, si daret ullus opem.
74	saepe tamen missis dulci sibi dulcis adhaesit
et placide coluit; quod modo triste dolet.
75	Toronicas terras Martini ad sidera noti
inde petit lento continuante gradu.
76	Viogennae volucer transmittitur alveus alno:
turba comes rapidis alacris exit aquis.
77	excipit inde repens vitrea Liger algidus unda,
quo neque vel piscem levis harena tegit.
78	pervenit qua se piscoso Sequana fluctu
in mare fert, iuncto Rotomagense sinu.
79	iungitur ergo toro regali culmine virgo
et magno meruit plebis amore coli,
hos quoque muneribus permulcens, vocibus illos,
et licet ignotos sic facit esse suos.
80	utque fidelis ei sit gens armata, per arma
iurat iure suo, se quoque lege ligat.
81	regnabat placido conponens tramite vitam,
pauperibus tribuens advena mater erat.
82	quaque magis possit regno superesse perenni,
catholicae fidei conciliata placet.
83	–
O dolor insignis, quid differs tempora fletus
lugubresque vices plura loquendo taces?
inproba sors hominum, quae inproviso abdita lapsu
tot bona tam subito morte volante voras!
nam breve tempus habens consortia nexa iugalis
principio vitae funere rapta fuit.
84	praecipiti casu volucri praeventa sub ictu
deficit, et verso lumine lumen obit.
85	–
Infelix nutrix audito funere alumnae
exanimum ad corpus vix animata volat.
86	ipsa inter famulas incumbens prima fideles
haec tandem potuit clausa dolore loqui:
'sic placidae matri promisi pessima nutrix,
te longe incolumem, Gelesuintha, fore?
sic extincta meum mea cernunt lumina lumen?
pallida sic facies, qua rubor ante fuit?
dic aliquid miserans, miserae mihi redde loquellas!
quid referam ad matrem, si remeare licet?
hoc sum per tantos peregrina secuta labores?
pro vice tale mihi munus, alumna, refers?
optabas pariter nobis vitam atque sepulchra:
quae tecum vixi, me sine passa mori [es]?
ordo utinam vitae iuvenique senique fuisset:
te stante incolumi me prius ire neci'!
vix planctus profert, vocem rapit alter ab ore,
nec valet una loqui quod videt aula gemi.
87	interea vehitur tristi lacrimata feretro,
soluit et exequias obsequialis amor.
88	ducitur, ornatur, deponitur, undique fletur,
conditur et tumulo sic peregrina suo.
89	nascitur hic subito rerum mirabile signum:
dum pendens lychnus lucet ad obsequium,
decidit in lapidem nec vergit et integer arsit,
nec vitrum saxis nec perit ignis aquis.
90	–
Fama recens residis germanae perculit aures,
affectuque pio sic movet ora soror:
'hanc, rogo , germanae mandasti, cara, salutem?
scripta tuis digitis hoc mihi charta refert?
sollicitis oculis expectabam unde venires:
quale precata fui, non agis illud iter.
91	optavi Gallis te ut huc Hispania ferret:
non te hic cara soror, non ibi mater habet,
extremo obsequio non huc Brunichildis adivi;
si tibi nil vivae, mortis honora darem.
92	cur peregrina tuos non clausi dulcis ocellos
auribus aut avidis ultima verba bibi?
officio tristi nihil inpendi ipsa sorori,
membra manus faciem nec manus ista tegit.
93	non licuit fundi lacrimas nec ab ore resorbi,
frigida nec tepido viscera fonte lavo.
94	nutritas pariter, iunctas regionibus isdem,
cur ad mortis iter dividis.
95	alte dolor'?
sicque relicta soror casu laceratur ademptae;
haec vocat, illa iacet nec repetita redit.
96	germanae validos audit Germania fletus,
quaque recurrit iter, questibus astra ferit.
97	nomine saepe vocans te, Gelesuintha, sororem,
hoc fontes silvae flumina rura sonant.
98	Gelesuintha, taces? responde, ut muta sorori
respondent: lapides mons nemus unda polus.
99	anxia sollicitans ipsas interrogat auras:
sed de germanae cuncta salute silent.
100	nuntius hic subito fluvios transcendit et Alpes
maerorisque gravis tam cito pinna volat.
101	optandum fuerat, postquam loca euncta replesset,
tardius ad matrem hic dolor iret iter.
102	sed quod fama refert, qui plus amat, et prius audit,
ac dubium credit dante timore fidem.
103	mox igitur matris iaculans dolor adtigit aures,
anxia succiso poplite lapsa ruit.
104	audita de morte una mors altera pulsat,
et paene incolumi corpore funus erat.
105	pallida suffuso tum Goisuintha rubore
molliter haec anima vix redeunte refert:
'siccine me tenero natae solabar amore,
ut mea nunc gravius viscera vulnus aret?
si nostrum iam lumen obit, si nata recessit,
quid me ad has lacrimas, invida vita, tenes?
errasti, mors dura, nimis: cum tollere matrem
funere debueris, sors tibi nata fuit.
106	o utinam mersis crevissent flumina ripis,
naufraga ceu fusis terra natasset aquis,
alta Pyrenaei tetigissent sidera montes
aut vitrea glacie se solidasset iter,
quando relaxavi te , Gelesuintha, sub Arctum,
ut nec raeda rotis, non equus isset aquis!
hoc ergo illud erat, quod mens praesaga timebat?
non posse amplexu vellere, nata, meo.
107	paruimus votis alienis, iussa sequentes;
promissa existi non reditura mihi.
108	hoc erat altus amor, placida dulcedine natae
quod teneris labiis ubera pressa dedi?
cur hinc lactis opem produxit vena mamillae?
cur alimenta dedi nec habitura fui?
saepe soporantem furtiva per oscula suxi,
ut leve dormires viscera subposui.
109	optasse extremum de te quid profuit illud,
luderet ut gremiis parvula neptis avis?
nec felix vota aut infelix funera vidi:
perdidit heu nimius hoc labor, illud amor'.
110	partitis lacrimis soror hinc, inde anxia mater,
vocibus haec Rhenum pulsat et illa Tagura.
111	condolet hinc Batavus, gemit illinc Baeticus axis,
perstrepit hoc Vachalus, illud Hiberus aquis.
112	tot lacrimas stillasse sat est, sed ab imbre vaporis
non relevando sitim gutta ministrat opem.
113	affectus si forte potest mitescere, dicam:
non ea flenda iacet quae loca laeta tenet.
114	dicite, si quid ei nocuit, quam tempore lapso
mortis iter rapuit, vita perennis alit?
quae modo cum Stephauo caelesti consule pergit,
fulget apostolico principe clara Petro?
matre simul domini plaudens radiante Maria
rege sub aeterno militat illa deo.
115	conciliata placet.
116	pretioso funere fulget,
deposita veteri nunc stola pulchra tegit.
117	atque utinam nobis illos accedere vultus
cedat amore deus per mare, per gladios!
vitae signa tenet, vitreo cum vase cadente
non aqua restinxit nec petra fregit humi.
118	tu quoque, mater, habes consultum dote tonantis
de nata et genero, nepte nepote viro.
119	credite, Christicolae, vivam, quia credidit illa:
non hanc flere decet quam paradisus habet.

1	De horto Vltrogothonis
Hic ver purpureum viridantia gramina gignit
et paradisiacas spargit odore rosas;
hic tener aestivas defendit pampinus umbras,
praebet et uviferis frondea tecta comis,
pinxeruntque locum variato germine flores,
pomaque vestivit candor et inde rubor.
2	mitior hic aestas, ubi molli blanda susurro .
3	aura levis semper pendula mala quatit.
4	haec magno inseruit rex Childebercthus amore;
carius ista placent quae manus illa dedit:
de cultore trahit mellitum planta saporem,
forsan et hic tacitos miscuit ille favos.
5	regis honore novis duplicata est gratia pomis,
nare suavis odor, dulcis in ore sapor.
6	qualiter ille hominum potuit prodesse saluti,
cuius et in pomis tactus odore placet?
felix perpetua generetur ab arbore fructus,
ut de rege pio sit memor omnis homo.
7	hinc iter eius erat, cum limina sancta petebat,
quae modo pro meritis incolit ille magis.
8	antea nam vicibus loca sacra terebat amatus,
nunc tamen assidue templa beata tenet.
9	possideas felix haec, Vltrogotho, per aevum,
cum geminis natis tertia mater ovans.

1	Ad Cantumblandum villam de pomis dictum
Venimus ad Cantum felici tramite blandum,
Aregium laetor quo reperisse patrem.
2	quod petit instigans avido gula nostra barathro,
excipiunt oculos aurea poma meos.
3	undique concurrunt variato mala colore,
credas ut pictas me meruisse dapes.
4	vix digitis tetigi, fauce hausi, dente rotavi
migravitque alvo praeda citata loco.
5	nam sapor ante placet quam traxit naris odorem:
sic vincente gula naris honore caret.

1	De Coco qui ipsi navem tulit
Cur mihi tam validas innectis, cura, querellas?
heu mea vel tandem desere corda, dolor.
2	quid revocas casus? iam me mea sarcina lassat.
3	quod iactare puto, cur duplicatur onus?
tristius erro nimis patriis vagus exul ab oris,
quam sit Apollonius naufragus hospes aquis.
4	venimus ut Mettis, cocus illic regius instans
absenti nautas abstulit atque ratem.
5	de flammis ardente manu qui diripit escas,
ille rati nescit parcere tutus aquis?
corde niger, fumo pastus, fuligine tinctus.
6	et cuius facies caccabus alter adest,
cui sua sordentem pinxerunt arma colorem,
frixuriae cocumae scafa patella tripes,
indignus versu potius carbone notetur,
et piceum referat turpis imago virum.
7	res indigna nimis, gravis est iniuria facti:
plus iuscella coci quam mea iura valent;
nec tantum codex quantum se caccabus effert,
ut mea nec mihi sit participata rates.
8	sed tamen auxilium solito porrexit amore
qui domini pascens Vilicus auget oves.
9	praestitit et gracili pavidus cum untre cucurri,
imbre, euro, fluvio sed madefactus ego.
10	iactavi reliquos, sequerentur ut inde pedestres,
nam si nemo foris, nemo nec intus erat.
11	mergere mox habuit cunctos rapiente periclo:
naufragii testis nemo superstes erat.
12	sic vicinus eram, postquam iactavimus omnes,
ictibus ut crebris lamberet unda pedes.
13	'obsequium' dixi 'remove, modo nolo lavari';
sed tamen instabat lympha rigare pedes.
14	Nauriacum veniens refero mea tristia regi:
risit, et ore pio iussit adesse ratem.
15	quaerunt, nec poterant aliquam reperire carinam,
donec cuncta cohors regia fluxit aquis.
16	restitit hic solus praestans solacia Gogo:
quod tribuit cunctis non negat ille suis.
17	dulcius alloquitur comitem qui Papulus extat,
ut quamcumque mihi redderet ipse ratem;
omnia perlustrans vidit sub litore untrem;
nec tamen hic poterat sarcina nostra capi.
18	Nauriaco interea fecit me stare parumper,
ordinat et sumptus quos locus ipse dedit
quamvis parva ferat, satis est mihi sola voluntas:
est nec parva quidem quam dat amator opem.
19	addidit et cum esca mihi pocula gratus amicus,
in quantum poterat rure parare merum.
20	sic mihi iucundam direxti, Papule, proram;
felix vive vale, dulcis amice, comes.

1	Ad Dynamium de Massilia
Expecto te, noster amor, venerande Dynami,
quamvis absentem quem mea cura videt.
2	quae loca te teneant venientia flabra requiro;
si fugias oculos, non fugis hinc animos.
3	Massiliae tibi regna placent, Germania nobis:
vulsus ab aspectu pectore iunctus ades.
4	quo sine te tua pars hucusque oblita remansit
nec revocas animo membra relicta tuo?
si sopor obrepsit, tibi me vel somnia narrent.
5	nam solet unianimes ipsa videre quies.
6	si vigilas, fateor, veniam tibi culpa negabit;
nil unde excuses desidiosus habes.
7	altera signiferi revolutis mensibus anni
solis anhelantes orbita lassat equos,
cum mea discedens rapuisti lumina tecum,
et modo nil sine te cerno patente die.
8	vel mihi verba dares de fonte refusa loquaci,
ut faceret tecum pagina missa loqui.
9	sed tamen ut tandem venias huc carius hortor,
et revocas oculis lumen, amice, meis.

1	Item ad Dynamium
Tempora, praecipiti vos invidistis amori,
officium voti quae vetuistis agi
per lyricos modulos et fila loquacia plectris,
qua citharis Erato dulce relidit ebur.
2	ecce vaporiferum sitiens canis exerit astrum
et per hiulcatos fervor anhelat agros.
3	hinc metuens saniem, ne quo iacularer ab igne,
sanguine laxato brachia nexa gero.
4	labitur unde cruor, nodo manus inde tenetur
et dextram innocuam vena soluta ligat.
5	ut sine temperie validi sitis urat amoris,
causa meis votis obstitit ista gravis.
6	nescio quam prosit ratio perfuncta medellae:
me tamen inde nocet quod reticere facit.
7	scribere si digitis sinerer, satis illa fuisset:
nunc mihi prima tui cura, secunda mei.
8	ex studio studiis retrahor, silet unda Camenae:
carne fluit sanies, ne riget ore latex.
9	musicus ignis abest, algent in fonte sorores.
10	nam sanguis latices hinc gelat unde rigat.
11	si qua calens animo recitanda poemata pangam,
scis ipse hoc studium quam gravet arte labor.
12	nam cruor ablatus magis otia lenta requirit,
quo neque frigus hiat nec vapor ustus arat;
secretumque petit, neu flabilis aura flagellet,
quo recreans animum stat viror, halat odor.
13	ast ego posthabeo affectu mea seria vestro:
cura tui faciem, nam mea terga tenet.
14	post sudorem habui modo nam dare membra quieti:
ordine postposito tempora rumpit amor.
15	duco parum propriam, tibi dum volo ferre salutem,
sed mea prospicio, cum tua vota colo.
16	nimc cape parva, cate et pollens duilance Dynami,
clare decore tuo, care favore meo,
partibus Italiae advecto mihi Rhenus et Hister
quem cecinere prius quam daret ipse locus,
insignem specie, celsum lare, lege sagacem,
omnibus aequalem spe sale pace fide.
17	incidit unde mihi, fateor, te sorte videndi
Arctoi gelida sub regione calor,
plusque libens vultus efferveo totus in illos,
ad patriae reditus quam peregrina cohors;
visibus atque tuis issem velocius, ac si
ad patris amplexus de Telamone satus.
18	vix quoque tam cupidus vario sinuamine sulcat
rusticus arte solum, navita aplustre fretum.
19	ex illo, celebrande, cliens stat pars mea tecum,
et venis huc animae pars mediata meae,
antea corde mihi notus quam lumine visus.
20	quem mente adstringo, si neque tango manu;
brachia qui nec dum circum tua colla cateno,
quod digiti nequeunt, alligat illud amor.
21	longius inde absens ibi sed pertingo quod opto:
quo pede non venio, pectore totus eo.
22	nos licet obstet Arar Rhodanusque, natamus amore,
nec vetat ire animum qui vetat ire gradum.
23	–
Legi etiam missos alieno nomine versus,
quo quasi per speculum reddit imago virum.
24	fonte Camenali quadrato spargeris orbi,
ad loca quae nescis duceris oris aquis.
25	hinc quoque non aliquo nobis abolende recedis,
quo fixus scriptis nosceris esse tuis.
26	interiora mei penetrans possessor agelli,
felix perpetue, dulcis amice, vale.
27	spectans oris opem melioraque sideris optans,
currat ut affatus, stet tibi longa salus.
28	sacris Theodoro primo lare sede, Sapaudo
Felici egregio, quem dedit orbis honor,
Albino eximio, Heliae claroque Iovino
pro Fortunato redde salutis opus.
29	haec tibi nostra chelys modulatur simplice cantu:
sed tonet archetypo barbitus inde sopho.

7)
1	Ad Gogonem
Orpheus orditas moveret dum pollice chordas
verbaque percusso pectine fila darent,
mox resonante lyra tetigit dulcedine silvas,
ad citharae cantus traxit amore feras.
2	undique miserunt vacuata cubilia dammas,
deposita rabie tigris et ipsa venit.
3	sollicitante melo nimio filomela volatu,
pignora contemnens fessa cucurrit avis:
sed quamvis longo spatio lassaverat alas,
ad votum veniens se recreavit avis.
4	sic stimulante tua captus dulcedine, Gogo,
longa peregrinus regna viator adit.
5	undique festini veniant ut promptius omnes,
sic tua lingua trahit sicut et ille lyra.
6	ipse fatigatus huc postquam venerit exul,
antea quo doluit te medicante caret.
7	eruis adflictis gemitus et gaudia plantas;
ne tamen arescant, oris ab imbre foves.
8	aedificas sermone favos nova mella ministrans,
dulcis et eloquii nectare vincis apes.
9	ubere fonte rigat labiorum gratia pollens,
cuius ab arcano vox epulanda fluit.
10	pervigili sensu dives prudentia regnat,
fomite condito cui salis unda natat;
qui fulgore animi radios a pectore vibras,
et micat interior lux imitata diem.
11	sed vicibus mundum modo sol modo nubila complent:
at tua semper habent corda serena diem.
12	visceribus promptis templum pietatis haberis
muneribusque sacris es fabricata domus.
13	forma venusta tibi proprio splendore coruscat,
ut mentis habitum vultus et ipse probet,
omne genus laudum specie concludis in una,
nec plus est aliquid quam tua forma gerit.
14	principis arbitrio Sigibercthi magnus haberis:
iudicium regis fallere nemo potest.
15	elegit sapiens sapientem et amator amantem,
ac veluti flores docta sequestrat apes.
16	illius ex merito didicisti talis haberi,
et domini mores serve benigne refers,
nuper ab Hispanis per multa pericula terris
egregio regi gaudia summa vehis.
17	diligis hunc tantum quantum meliora parasti:
nemo armis potuit quod tua lingua dedit.
18	haec bona si taceam, te nostra silentia laudant,
nec voces spectes qui mea corda tenes.
19	vera favendo cano neque me fallacia damnat,
teste loquor populo: crimine liber ero.
20	haec tibi longinquos laus ardua surgat in annos,
haec te vita diu servet et illa colat.

1	Ad eundem cum me rogaret ad cenam
Nectar vina cibus vestis doctrina facultas –
muneribus largis tu mihi, Gogo, sat es;
tu refluus Cicero, tu noster Apicius extas:
hinc satias verbis, pascis et inde cibis.
2	sed modo da veniam: bubla turgente quiesco,
nam fit lis uteri, si caro mixta fremat.
3	hic, ubi bos recubat, fugiet puto pullus et anser:
cornibus et pinnis non furor aequus erit.
4	et modo iam somno languentia lumina claudo:
nam dormire meum carmina lenta probant.

1	Item ad eundem
Quas mihi porrexit modo pagina missa querellas,
inmunem culpae me loquor esse tuae
nam causam, remus, tua plus praesentia laesit :
quo vos peccastis crimine culpor ego.
2	non tamen ex tali titulo dulcedo peribit:
fructus amicitiae corde colente manet.

1	Item ad eundem
Nubila quae rapido perflante Aquilone venitis,
pendula sidereo quae movet axe rota,
dicite qua vegitet carus mihi Gogo salute,
quid placidis rebus mente serenus agit:
si prope fluctivagi remoratur litora Rheni,
ut salmonis adeps rete trahatur aquis;
an super uviferi Mosellae obambulat amnem,
quo levis ardentem temperet aura diem,
pampinus et fluvius medios ubi mitigat aestus:
vitibus umbra rigens, fluctibus unda recens;
aut Mosa dulce sonans, quo grus ganta anser olorque est,
triplice merce ferax (alite pisce rate)
an tenet herbosis qua frangitur Axona ripis,
cuius aluntur aquis pascua prata seges?
Esera? Sara? Gares? Scaldis? Sate? Somena? Sura?
seu qui Mettis adit de sale nomen habens?
aut aestiva magis nemorum saltusque pererrans
cuspide, rete feras hinc ligat, inde necat?
Ardenna an Vosagus cervi caprae helicis uri
caede sagittifera silva fragore tonat?
seu validi bufali ferit inter cornua campum,
nec mortem differt ursus onager aper?
an sua rura colens exusta novalia sulcat
et rude cervici taurus aratra gemit?
sive palatina residet modo laetus in aula,
cui scola congrediens plaudit amore sequax?
an cum dulce Lupo pietatis iura retractant
consilioque pari mitia mella creant,
quo pascatur inops, viduae solacia praestent,
parvus tutorem sumat, egenus opem?
quidquid agunt, pariter felicia vota secundent,
et valeant Christi regis amore frui.
2	vos precor, o venti, qui curritis atque reditis,
pro Fortunato nuntia ferte suo.

1	De Bodegisilo duce
Pectore de sterili si flumina larga rigarem,
non te sufficerem, dux Bodegisle, loqui.
2	invasit nostram subito tua gratia mentem,
ut modo plus vester quam meus esse velim.
3	quo primum placidos merui cognoscere vultus,
oris ab unguento membra refecta gero.
4	conloquio dulci satiasti pectus amantis,
nam mihi de voto dant tua verba cibum.
5	distribuunt epulas alii quae corpora supplent:
unde animum saties, das magis ipse dapes.
6	non sic inficiunt placidissima mella Falernum,
ceu tuus obdulcat pectora nostra sapor.
7	qualiter oblectas quos semper amare videris,
horae qui spatio me facis esse tuum?
quae tibi sit virtus si possem, prodere vellem;
sed parvo ingenio magna referre vetor.
8	exiguus titubo tantarum pondere laudum,
sed melius gradior quem tua facta regunt.
9	Massiliae ductor felicia vota dedisti
rectoremque suum laude perenne refert;
hic tibi consimili merito Germania plaudit,
cuius ad laudem certat uterque locus.
10	de bonitate tua lis est regionis utraeque:
te petit illa sibi, haec retinere cupit.
11	iustitiam pauper numquam te iudice perdit,
nec poterit pretio vertere vera potens.
12	non ligat inmunem, non soluit poena nocentem,
nil persona capit si sua causa neget.
13	lumina cordis habes, animi radiante lucerna,
et tuus aeterna luce coruscat apex.
14	ingenio torrente loquax de fonte salubri
divitiasque pias ore fluente rigas.
15	si videas aliquem defectum forte labore,
Nilus ut Aegyptum, sic tua lingua fovet,
qui patrias leges intra tua pectora condens
inplicitae causae solvere fila potes.
16	assiduis epulis saturas, venerande, catervas,
et repletus abit qui tua tecta petit.
17	si venis in campos, ibi plebs pascenda recurrit
consequiturque suas te comitando dapes.
18	vota feras cunctis per saecula longa superstes
et maneas populi semper in ore potens.

1	De Palatina filia Galli Magni episcopi, uxore Bodegisili ducis
Lucifer ut nitidos producit in aethera vultus
clarior et laeto nuntiat ore diem,
ornat eundo polum, terris quoque lampada mittit,
atque inter stellas lumine regna tenet:
sic, Palatina, tuo diffundens lumina vultu
femineos vincis pulchrior ore choros;
aut tibi sic cedit muliebris turba decore,
ut solis radiis lumine luna minor.
2	clara serenatos permutat forma colores,
lilia nunc reparans, nunc verecunda rosas.
3	credite, nam si quis vultus conspexerit illos,
hic relegit flores quos dare verna solent.
4	pingere non possunt pretiosam verba figuram
nec valet eloquium mira referre meum.
5	gratior incessu, sensu reverenda pudico,
talis in ingenio qualis in ore nitor;
blandior alloquio, placidis suavissima verbis:
despiciamque lyram, si tua lingua sonat.
6	pectore perspicuo sapientia provida fulget,
ornatur sexus te radiante tuus.
7	coniuge pervigili nituit magis aula mariti,
floret et egregia dispositrice domus.
8	iure quidem magna est, quae est Galli filia Magni:
sed merito natae crevit honore pater.
9	non aliter poterat nisi munere clarior esse,
quae meruit celso digna placere viro.
10	eligit e multis quam carus amaret amantem,
et iudex patriae iudicat ipse sibi.
11	ambo pares iuncti longos maneatis in annos,
et quaecumque volunt gaudia vestra ferant.

1	De Lupo duce
Antiqui proceres et nomina celsa priorum
cedant cuncta, Lupi munere victa ducis.
2	Scipio quod sapiens, Cato quod maturus agebat,
Pompeius felix, omnia solus habes.
3	illis consulibus Romana potentia fulsit,
te duce sed nobis hic modo Roma redit.
4	te tribuente aditum cunctis fiducia surgit,
libertatis opem libera lingua dedit.
5	maestitiam si quis confuso in pectore gessit,
postquam te vidit spe meliore manet.
6	fundatus gravitate animi, quoque corde profundus
tranquilli pelagi fundis ab ore salem;
sed facunda magis plebi tua munera prosunt:
tu condis sensus, nam salis unda cibos.
7	consilii radix, fecundi vena saporis,
ingenio vivax, ore rotante loquax,
qui geminis rebus fulges, in utroque paratus,
quidquid corde capis prodere lingua potest.
8	pectore sub cuius firmantur pondera regis,
pollet et auxilio publica cura tuo.
9	subdis amore novo tua membra laboribus amplis:
pro requie regis dulce putatur onus.
10	o felix animus patriae qui consulit actus
et vivit cunctis mens generosa viris!
legati adveniunt: te respondente ligantur
et iaculo verbi mox iacuere tui.
11	lancea sermo fuit, quoque vox armata loquentis,
auspicium palmae te Sigibercthus habet,
responsum gentis sensu profertur ab illo
et votum populi vox valet una loqui.
12	cuius ab ingenio sortita est causa triumphum,
adsertoris ope iustior illa fuit.
13	nullus enim poterit proprias ita pandere causas,
ceu tua pro cunctis inclita lingua tonat.
14	Nilus ut Aegyptum recreat, dum plenus inundat,
sic tu colloquii flumine cuncta foves.
15	iustitia florente favent te iudice leges,
causarumque aequo pondere libra manes.
16	ad te confugiunt, te cingula celsa requirunt,
nec petis ut habeas: te petit omnis honor;
in cuius gremio nutritur adepta potestas,
quo rectore datus crescere novit apex.
17	quam merito retinet concessos semper honores
per quem digna magis culmina culmen habent!
antiquos animos Romanae stirpis adeptus
bella moves armis, iura quiete regis.
18	fultus utrisque bonis, hinc armis legibus illinc,
quam bene fit primus cui favet omne decus!
quae tibi sit virtus cum prosperitate superna,
Saxonis et Dani gens cito victa probat.
19	Bordaa quo fluvius sinuoso gurgite currit,
hic adversa acies te duce caesa ruit.
20	dimidium vestris iussis tunc paruit agmen;
quam merito vincit qui tua iussa facit!
ferratae tunicae sudasti pondere victor
et sub pulverea nube coruscus eras,
tamque diu pugnax acie fugiente secutus,
Laugona dum vitreis terminus esset aquis.
21	qui fugiebat iners, amnis dedit ille sepulchrum :
pro duce felici flumina bella gerunt.
22	inter concives meruit te Gallia lumen,
lampade qui cordis splendor ubique micas.
23	sunt quos forma potens, sunt quos sapientia praefert:
singula sunt aliis, sed bona plura tibi.
24	occurrens dominis veneranda palatia comples
et tecum ingrediens multiplicatur honor.
25	te veniente novo domus emicat alma sereno
et reparant genium regia tecta suum.
26	nempe oculos recipit cum te videt aula redire,
quem commune ducum lumina lumen habent:
principis auxilium, patriae decus, arma parentum,
consultum reliquis, omnibus unus amor.
27	admiranda etiam quid de dulcedine dicam,
nectare qui plenus construis ore favos?
cara serenatum comitatur gratia vultum ,
fulget et interius perpetuata dies,
qui satias escis, reficis sermone benignus,
sepositis epulis sunt tua verba dapes.
28	quis tibi digna loqui valeat, quem voce potente
rex plus ornatum praedicat esse suum?
sit tibi summus apex illo regnante per aevum,
vitaque sit praesens atque futura colat.

1	Ad eundem
Aestifer ignitas cum Iulius urit harenas
siccaque pulvereo margine terra sitit,
languidior placidas vix pampinus explicat umbras,
mollior et glaucas contrahit herba comas,
summissis foliis Phoebi regnante vapore
vix sua defendit frigida tecta nemus,
pabula fastidens fugit aestu bucula saltus,
ipse nec adflictis pascitur ervus equis,
longius expositam linguam canis ore flagellat,
ilia lassa trahens tristis anhelat ovis:
forte viator iter gradiens ferventibus horis
uritur accensis sole premente comis.
2	qui arescente solo, modico recreetur ut haustu,
saepius inriguas anxius optat aquas,
arboris aut tremulae viridante cacumine fuso
frondibus oppositis temperet umbra sitim.
3	prosperitate nova si iam prope lucus opacet
et vitrei fontis sibilet unda recens,
huc properans placidis homo laetus sternitur arvis,
volvit in herbosos et sua membra toros.
4	vota secuta tenens gemino refovetur amoeno:
hine levat umbra diem, hinc fugat unda sitim.
5	carmina siqua tenet, cantu modulante recurrit,
provocat et placidos blandior aura sonos,
si sibi forte fuit bene notus Homerus Athenis
aut Maro Traiano lectus in urbe foro;
vel si Davitico didicit sacra dogmata plectro,
psallit honorificum fauce rotante melum.
6	tangitur aut digito lyra tibia fistula canna:
quisque suis Musis carmine mulcet aves.
7	sic ego, curarum valido defessus ab aestu,
noscens te salvum fonte refectus agor.
8	o nomen mihi dulce Lupi, replicabile semper
quodque mei scriptum pagina cordis habet,
quem semel inclusum tabulis dulcedinis intus
non abolenda virum pectoris arca tenet;
thesauros pietatis habens, pretiosa voluntas
producens animo pura talenta suo!
divitias quas mundus habet mens aurea vincit
gemmarumque decus corde micante refert.
9	sensus aromaticus suaves diffundit odores.
10	hoc tribuens animae quod bene tura solent.
11	melle saporatum refluens a pectore verbum
et sale conditum reddis ab ore sophum.
12	post tenebras noctis stellarum lumina subdens
Lucifer ut radiis sic mihi mente nites.
13	ut recreat mundum veniens lux solis ab ortu,
inlustrant animum sic tua verba meum.
14	cum peregrina meos tenuit Germania visus,
tu pater et patriae consuliturus eras.
15	quando merebar ovans placidos intendere vultus,
mox geminata mihi fulsit in orbe dies,
conserui quotiens vestro sermone loquellas
credidi in ambrosiis me recubare rosis.
16	omnibus una manens, sed plus tua gratia nobis,
vinxit in affectu me properante suo.
17	nunc quoque pro magnis quis digna rependat honoris?
materia vincor et quia lingua minor.
18	sic per ascensum culmen supereminet altum:
hinc meus urguet amor, hinc tuus obstat honor.
19	sed pro me reliqui laudes tibi reddere certent,
et qua quisque valet te prece voce sonet,
Romanusque lyra, plaudat tibi barbarus harpa,
Graecus Achilliaca, crotta Britanna canat.
20	illi te fortem referant, hi iure potentem,
ille armis agilem praedicet, iste libris.
21	et quia rite regis quod pax et bella requirunt,
iudicis ille decus concinat, iste ducis.
22	nos tibi versiculos, dent barbara carmina leudos:
sic Variante tropo laus sonet una viro.
23	hi celebrem memorent, illi te lege sagacem:
ast ego te dulcem semper habebo, Lupe.

1	Item ad Lupum ducem
Officiis intente piis, memorator amantis,
prompte per affectum consuliture tuum,
carius absentis nimium miseratus amici,
quando latente loco signa requirit amor:
unde meis meritis datur hoc, ut protinus esset
spes Fortunati cura benigna Lupi?
exul ab Italia nono, puto, volvor in anno
litoris Oceani contiguante salo:
tempora tot fugiunt et adhuc per scripta parentum
nullus ab exclusis me recreavit apex.
2	quod pater ac genetrix, frater, soror, ordo nepotum,
quod poterat regio, solvis amore pio.
3	pagina blanda tuo sub nomine missa benigne
nectarei fontis me recreavit aquis.
4	nec solum a vobis me dulcis epistula fovit,
missus adhuc in rem portitor ecce venit.
5	munera quis poterit, rogo, tot memor ore referre?
affectum dulcem pandere lingua nequit.
6	sed tibi restituat rex cuncta supernus ab alto,
quae minimis fiunt qui docet esse suum.

1	Ad Magnulfum fratrem Lupi
Quam cito fama volat pernicibus excita pinnis
et loca cuncta suis actibus aucta replet!
nam tibi cum Rhenus, mihi sit Liger ecce propinquus,
hic, Magnulfe, decens, magnus honore places.
2	sic tuba praeconis Sigimundi missa cucurrit,
ut tua diffuso sint bona nota loco.
3	quod tamen in brevibus vix signat epistula verbis:
non quia cuncta canit, nec reticere cupit.
4	iuredico in primis pollens torrente relatu
sic regis, ut revoces facta vetusta novis,
cuius in officiis aequi cultoris aratro
semine iustitiae plebs sua vota metit.
5	nemo caret propriis, alienis nemo recumbit:
sic facis ut populum non vacet esse reum.
6	sollicitudo tua reliquis fert dona salutis,
et labor unius fit populosa quies.
7	aequalis concors ut ab omnibus, alme, voceris,
legibus hinc iudex, hinc bonitate parens.
8	da paucis veniam, quoniam mihi portitor instat:
nam de fratre Lupi res monet ampla loqui.
9	sic tribuat dominus, meritis reparetis ut illum,
quem pariter tecum cordis amore colo.

1	Ad Iovinum inlustrem ac patricium et rectorem provinciae
Prosaico quotiens direxi scripta relatu!
nullaque de vestro pocula fonte bibo:
quem prius inrigua recrearas ditior unda,
nec modo Castaliis redditur haustus aquis.
2	si me cura minor vestri tenuisset amoris,
iam fuerat licitum stringere colla manu,
nunc magis inde minus capio, quia diligo maius,
et cum plus cupiam, vota negata gemam.
3	qui sibi transfudit mea pectora pectore toto,
cur, rogo, non pariter lumina lumen habent?
vel quod, amice, licet scriptis fero, care, salutem:
sed mihi qua relever pagina reddat opem.

1	Item ad eundem
Tempora lapsa volant, fugitivis fallimur horis,
ducit et in senium lubrica vita viros.
2	fine trahit celeri sine fune volubilis axis
nec retinet rapidas ad sua frena rotas,
cuncta movens secum momenta et pondera rerum,
donec meta avidos sistere cogat equos.
3	sic quoque dissimiles ad finem tendimus omnes,
nemo pedem retrahit quo sibi limes erit.
4	imperiale caput, regnum trahit, aeque senatum,
nec spectante die, cum venit, hora rapit.
5	quid sunt arma viris? cadit Hector et ultor Achilles,
Aiax, in clipeo murus Achaeus, obit.
6	quid satis est cupido, gremio quod condit avaro?
deliciis resolvis Attalus auctus abest.
7	quis non versutus recubet dum fine supremo?
de Palamede potens ars in Vlixe perit.
8	forma venusta fluit, cecidit pulcherrimus Astur,
occubat Hippolytus nec superextat Adon.
9	non agiles fugiunt; quo terminus instat eundum:
nam cum fratre celer sorte Quirinus obit.
10	quid, rogo, cantus agit? modulis blanditus acutis
Orpheus et citharae vox animata iacet.
11	docta recessuris quid prodest lingua sophistis,
qui valuere loqui curva rotunda poli?
Archyta Pythagoras Aratus Cato Plato Chrysippus,
turba Cleantharum stulta favilla cubat.
12	quidve poema potest? Maro lysa Menander Homerus,
quorum nuda tabo membra sepulchra tegunt?
cum venit extremum, neque Musis carmina prosunt,
nec iuvat eloquio detinuisse melos.
13	sic, dum puncta cadunt, fugiunt praesentia rerum,
et vitae tabulam tessera rapta levat.
14	est tamen una salus, pia maxima dulcis et ampla:
perpetuo trino posse placere deo.
15	hoc valet atque viget, manet et neque fine peribit,
hinc quoque post tumulum nascitur almus honor.
16	quod superest obitu meritorum flore beato,
suavis iustorum fragrat odor tumulo;
gratius aura fluens quam spiret aroma Sabaeum,
vincens quae pinguis balsama silva reflat.
17	cinnama calta crocus violae rosa lilia cedunt,
ut similis nullus nare bibatur odor.
18	quid quod morte magis virtus generatur in illis,
dumque sepulchra tenent languida membra fovent?
multorum dubiam solidant pia funera vitam
et redit ex tumulo vivificatus homo.
19	nobilis urna tegit pretiosa talenta tonantis
ac terris recubat quod super astra volet.
20	qui sub amore dei sacro moderamine vivens
fit peregrinus humi, civis eundo poli.
21	denique post illos qui fundamenta coruscant,
postque Petri ac Pauli lumina prima fide,
quis numerus radiat sanctorum sparsus in orbe,
quanta columnarum gratia fusa viget!
per loca, per populos mundo sua sidera praesunt,
quidquid ab Oceanis circulus ambit aquis.
22	arctos meridies oriens occasus honorat
lumina muneribus clarificata suis.
23	de reliquo nihil est quodcumque videtur in orbe,
nam tumor hic totus fumus et umbra sumus.
24	–
Cur igitur metu trahitur data vita susurro,
nec Fortunato pauca, Iovine, refers?
tempora lapsa vides neque longa silentia rumpis,
me quoque ne necrees ad mea damna taces.
25	non ita rebar ovans, postquam Germania nostros
contulerat visus, ut resileret amor.
26	credideram potius, quantum se tenderet aetas,
ut vestri affectus se duplicaret opus.
27	heu magis, ut video, vota in contraria currunt:
tempora longantur, sed breviatur amor.
28	an quantum ex oculo, tantum tibi corde recedo,
et tam longe animo quam sumus ambo loco?
non ego sic refero, quoniam tibi pectore nector:
praedicat hoc aliter mens ubi dulce fovet.
29	nam cui cara fides animum sociavit amici,
quod minus est oculis flagrat amore magis,
et licet absentem paries locus aula retentet,
corde suo illic est, est ubi forma placens.
30	prospicit affectu quem vultu non videt ipso,
et vox longinqua de regione sonat.
31	quid gerat aut ubi sit, tacito dare verba videtur;
intra se loquitur pectore clausus amor.
32	si volat aura levis, putat inde venire salutes:
hoc fragor aure refert quod homo mente gerit.
33	hinc tuus ergo cliens ego, care colende, requiro,
absentem faciunt quem loca, non animus,
qui semper nostro memoralis haberis in ore:
scribimus et haec dum, non sine te loquimur.
34	affectu studio voto tua brachia cingo
atque per amplexum pectora, colla ligo.
35	ingrederis mecum pariterque moveris amator,
et quasi blanda loquens oscula libo labris.
36	ante oculos habeo, sed cara refugit imago,
hic quoque quem habeo non retinere queo.
37	alternis vicibus modo vadis et inde recurris:
vix fugis ex oculis, ecce figura redis.
38	et cum terga dabis, facies mihi cernitur insons;
si pede conversus, fronte regressus ades.
39	saepe etiam videor dare te pia dicta relatu:
illic forte taces, hic mihi verba refers.
40	hoc de te minus est, quia prendi non potes absens;
nam velut illic es totus et hic meus es.
41	qualiter ambo simul paucis habitavimus horis
non fugit ex oculis , dum manet ista dies,
misimus o quotiens timidis epigrammata chartis!
et tua, ne recreer, pagina muta silet.
42	quis, rogo, reddat eas taciti quas perdimus horas?
tempora non revocat lux levis atque fugax.
43	dic homo note meus: quid agis? quid, amice , recurris?
si tua rura colis, cur mea vota neges?
scribe vacans animo, refer alta poemata versu
et quasi ruris agrum me cole voce, melo;
per thoraca meum ducas, precor, oris aratrum 7
ut linguae sulcus sint sata nostra tuus,
pectoris unde seges gravidis animetur aristis,
pullulet et nostrum farra novale ferax.
44	nam mihi si loqueris, bone vir, pietatis opimae
exsuperas labiis dulcia mella favis,
plusque liquore placet quem fert oleagina suco,
suavius et recreat quam quod aroma reflat.
45	cum Aspasio pariter caris patre, fratre Leone
longa stante die, dulcis amice, vale.

1	Ad Felicem socium
Ardua Pierio cui constant culmina fastu,
vix humili valeo tangere claustra manu,
sed quoniam patriae fuit aula sodalibus una,
adfectu fidens pulso, benigne, fores.

1	De Mummoleno
Dum mihi fessus iter gradior prope noctis in umbra,
solis in occasu iam fugiente die,
cum super undarum viridantes gramine ripas
pascua conspexi, pastus et ipse fui.
2	huc oculis captus voto ducente trahebar
deflectensque viam prosperiora peto.
3	Mummolenus enim, qui celsa palatia regis
altis consiliis crescere rite facit,
inter concives merito qui clarior extat
quemque super proceres unica palma levat,
nobilitate potens, animo bonus, ore serenus,
ingenio sollers et probitate sagax,
cui genus a proavis radianti luce coruscat
(moribus ipse tamen vicit honore patres) :
huc ergo adveniens epulis expletus opimis:
quem vidisse mihi constitit esse cibum.
4	fercula magna quidem dapibus cumulata benignis,
ac si colle tumens discus onustus erat:
undique montis opus, medium quasi vallis habebat,
quo meliore via piscis agebat iter.
5	ille natans oleum pro undis? pro caespite discum
incoluit, cui pro gurgite mensa fuit.
6	attamen ante aliud data sunt mihi mitia poma,
Persica quae vulgi nomine dicta sonant.
7	lassavit dando (sed non ego lassor edendo)
vocibus hinc cogens, hinc tribuendo dapes.
8	mox quasi parturiens subito me ventre tetendi,
admirans uterum sic tumuisse meum.
9	intus enim tonitrus vario rumore fremebat;
viscera conturbans Eurus et Auster erat.
10	non sic Aeoliis turbatur harena procellis
nec vaga per pelagus puppis adacta tremit,
nec sic inflantur ventorum turbine folles,
malleolis famulos quos faber ustus habet,
alter in alterius ructabat mole susurros
et sine me mecum pugna superba fuit.
11	–
Sit tibi longa salus celsa cum coniuge, rector,
et de natorum prole voceris avus.
12	laudis honore potens felicia tempora cernas
et valeas dulces concelebrare iocos.

1	De Berulfo comite
Delicias, Berulfe, tuas spectando libenter
me fateor duplicem sustinuisse famem.
2	sic ego credebam, quarta satiarer ut hora:
me nec ad octavam mensa benigna vocat.
3	per vestras epulas didici ieiunia gestans:
litania fuit prandia vestra magis.
4	det tibi vota deus, per quem (modo laeta notamus).
5	haec quoque dum scribo, plus satiatus agor.

1	De Condane domestico
Temporibus longis regali dives in aula
enituit meritis gloria, Conda, tuis.
2	nam semel ut iuvenem vigili te pectore vidit,
elegit secum semper habere senem.
3	quis fuit ille animus vel quae moderatio sensus,
cum fueris tantis regibus unus amor?
mens generosa tibi pretioso lumine fulget,
quae meritis propriis amplificavit avos.
4	floret posteritas, per quam sua crescit origo,
et facit antiquos surgere laude patres,
nam si praefertur generis qui servat honorem,
quanta magis laus est nobilitare genus?
qui cupit ergo suum gestis adtollere nomen,
ille tuum velox praemeditetur opus.
5	a parvo incipiens existi semper in altum
perque gradus omnes culmina celsa tenes.
6	Theudericus ovans ornavit honore tribunum:
surgendi auspicium iam fuit inde tuum.
7	Theudebercthus enim comitivae praemia cessit,
auxit et obsequiis cingula digna tuis.
8	vidit ut egregios animos meliora mereri,
mox voluit meritos amplificare gradus.
9	instituit cupiens ut deinde domesticus esses:
crevisti subito, crevit et aula simul.
10	florebant pariter veneranda palatia tecum,
plaudebat vigili dispositore domus.
11	Theudebaldi etiam cum parva infantia vixit,
huius in auxilium maxima cura fuit.
12	actibus eximiis sic publica iura fovebas,
ut iuvenem regem redderes esse senem:
ipse gubernabas, veluti si tutor adesses,
commissumque tibi proficiebat opus.
13	Chlotharii rursus magna dominatus in aula,
quique domum simili iussit amore regi.
14	mutati reges, vos non mutastis honores,
successorque tuus tu tibi dignus eras.
15	tantus amor populi, sollertia tanta regendi,
ut hoc nemo volens subripuisset onus.
16	nunc etiam placidi Sigibercthi regis amore
sunt data servitiis libera dona tuis.
17	iussit et egregios inter residere potentes,
convivam reddens proficiente gradu.
18	rex potior reliquis merito meliora paravit,
et quod maius habet hoc tua causa docet.
19	sic tuus ordo fuit semper maiora mereri,
vitaque quam senior tam tibi crevit honor.
20	quae fuerit virtus, tristis Saxonia cantat:
laus est arma truci non timuisse seni;
pro patriae votis et magno regis amore
quo duo natorum funera cara iacent.
21	nec graviter doleas cecidisse viriliter ambos,
nam pro laude mori vivere semper erit.
22	laetitiam vultus hilari diffundit ab ore
et sine nube animi gaudia fida gerit.
23	munificus cunctis largiris multa benignus
et facis adstrictos per tua dona viros.
24	sit tibi longa salus placidis felicius annis,
atque suum reparet proles opima patrem.

1	Ad Gunduarium
Si prodi verbis affectus posset amantis,
carmina plura tibi pagina nostra daret.
2	sed quod ab ore loqui nequeo quod pectore claudo,
sit satis ex multis vel modo pauca dari.
3	nam si respicias votum per verba canentis,
malueram maius qui tibi parva fero.
4	aspicimus sensum totum in dulcedine fusum.
5	quo sine nube doli corda serena micant.
6	puro fonte rigans nectar de fauce redundat,
cuius verba libens pectore corde bibo.
7	providus exertus vigilans moderatus honestus,
condimentum animae mens tua semper habet,
reginae egregiae patrimonia celsa gubernas:
quae tibi conmisit sensit ubique fidem.
8	nemo piae poterat reginae carior esse,
quam qui pro meritis talis et ipse foret.
9	Gunduari, longo vigeas placiturus in aevo,
coniuge cum propria luce perenne manens.

1	Ad Flavum
Ad carum totiens mea pergit epistula Flavum:
sic monet officii sedula cura loqui.
2	nunc quoque prosaico, modo mittens carmina versu
blandior affatu debita solvit amor.
3	quin tibi pauca ferat, qui vult iter ire viator
nemo mihi tacite praetereundus abit,
fotus amicitiae te ut pagina saepe requirat;
et si vir desit, portitor aura placet.
4	attonitis animis ego per vaga nubila pendo
nullaque suscipio signa relata manu,
an tibi Charta parum peregrina merce rotatur?
non amor extorquet quod neque tempus habet,
scribere quo possis, discingat fascia fagum :
cortice dicta legi fit mihi dulce tui.
5	an tua Romuleum fastidit lingua susurrum?
quaeso vel Hebraicis reddito verba notis.
6	doctus Achaemeniis quae vis perscribito signis ,
aut magis Argolico pange canora sopho.
7	barbara fraxineis pingatur rhuna tabellis, .
8	quodque papyrus agit virgula plana valet.
9	pagina vel redeat perscripta dolatile Charta:
quod relegi potent, fructus amantis erit.

1	Item ad Flavum et Euodium
Quam bene conveniunt genitor quos sustulit unus,
si simul hos unum pectus utrosque tenet!
visceribus hisdem genitos Flavum Euodiumque
prorsus amore uno viscera nostra tegunt.
2	alter in alterius mihi visu visus habetur,
et fratris speciem fratris imago dedit.
3	unius ex facie facies mihi nota secundi:
sic speculo similem forma repressa refert.
4	ergo pari voto paribus dans vota salutis
ambos inter ego tertius alter ero:
hoc cupiens, ut quos caris amplexibus idem
tres amor unus habet, nos quoque Charta liget.

1	Ad Sigimundum
CARISSIMO ET OMNI GRATIA PRAEDICANDO SIGIMVNDO FORTVNATVS SALVTEM
Fixus amore tuo votis inhiantibus adstans
quae tibi, care, salus, saepe requiro viros:
quisque viator adest properans Aquilonis ab axe,
quamvis festinum sollicitando moror;
seu privata virum seu publica cura citabit,
hinc, nisi perconter, nullus abibit iter.
2	quam vegetus membris? quae te loca, care, coercent?
ordine disposito cuncta requirit amor.
3	si gravis arma tenens Italas terit hospes harenas
aut quae Francus habet pagina pandat age.
4	quid geris, oro, refer; tamen ut queo longius opto
vivas pars animae dimidiata meae.

1	Ad Sigimundum et Alagisilum
Nomina amicorum mihi dulcis epistula pandit:
hinc Sigimunde nitens, hinc Alagisle decens.
2	prosperitas felix ventorum flamina fudit,
quando mihi caros nuntiat aura viros.
3	testor utrumque caput, tantum mea vota iuvantur
quantum fit florens laeta sub imbre seges.
4	ne sitiam rabidis aestivo tempore flammis,
nectarei fontis me recreastis aquis.
5	post Italas terras mittis mihi, Ebene, parentes;
adventu fratrum non peregrinus ero.
6	tempore belligero pacis nova gaudia surgunt,
hi quia venerunt quos meus optat amor.
7	qui mihi festivae diei duplicastis honorem,
sic vester crescat munere regis honor.

1	Ad Bosonem referendarium
Sic tegat omnipotens radiantia culmina regis
atque eius causas anna superna regant,
sic dominum ac servos divina potentia servet
et patriae maneat hoc dominante salus,
sic placido regi summus pius auctor ab alto,
qui dedit ante Petro, porrigat ipse manum,
sic te longaevi comitetur gratia regis
et florente illo gaudia fixa metas:
hoc rogo, quam citius veniat quicumque iubetur,
ne gravet ultra animos hic mora tarda meos.
2	nam festinato, statuit quod certa voluntas,
si votum adceleret, dulcius esse solet.
3	illud enim nimium per verba precantia posco,
commender domino te memorante meo.
4	actibus excellens maneat per saecula felix
et memor ipse mei, dulcis amice? vale.

1	Ad Paternum
Nominis auspicio fulgent tua facta, Paterne,
munere qui proprio te facis esse patrem.
2	servitii nostri non inmemor omnia praestas
et tibi devotis das pia vota libens.
3	ut bona distribuas modo qui tam promptus haberis,
unde magis praestes amplificentur opes.

1	Versus in gavatis
a
Qui legis in pulchro circumdata verba metallo,
si venias purus, hoc imitaris opus.
2	nam velut argentum calida fornace probatur,
sic se purgato pectore prodit homo.
3	b
Qui venis ad caros conviva fidelis amicos,
quod minus est epulis plus in amore capis.
4	non haec per pelagus peregrinus detulit hospes :
sume libens patrii quod genuere lares.
5	c
Quamvis doctiloquax te seria cura fatiget,
hac veniens festos misce poeta iocos.
6	sic tamen, ut propriam rationem servet honestus,
nam solet incautus sermo movere manus.
7	d
Vita brevis hominum, fugiunt praesentia rerum:
tu cole quae potius non moritura manent.
8	erige iustitiam, sere pacem, dilige Christum,
expete delicias quas sine fine geras.
9	e
Pelle palatinas post multa negotia rixas:
vivere iucunde mensa benigna monet.
10	causae irae strepitus sileant, fora iurgia leges:
hic placeat requies, quam dat amica dies.
11	f
Quem rogo, pacificos animos ad prandia defer:
hostem quaere alibi, si tibi pugna placet.
12	deliciis mediis lites agitare recuses:
arma tibi campus, mensa ministret olus.
13	g
Si tibi magnanimus rigida virtute videris,
secure ad calices fortia bella refers.
14	qui venit huc nostrae dapes cognoscere mensae,
commendet positos gratia sola cibos.

1	Ad Galactorium comitem
Saepius optaram fieri me remige nauta,
cursibus undifragis ut ratis iret aquis
flatibus aut rapidis per dorsa Garonnica ferrer,
Burdigalense petens ut celer actus iter,
velaque fluctivagum traherent Aquilone secundo.
2	me quoque litoreo redderet aura sinu
qua plus antistes sacra Gundegisilus offert,
culmine pro populi qui micat ara dei:
tu quoque quo resides meritis, comes, ample serenis,
care Galactori, sedula cura mihi,
cui rite excellens rex Gunthechramnus honores
maius adhuc debet, qui tibi magna dedit.
3	cum tamen hoc vellem, timor obstitit aestibus ille
qui cumulo rapidae mons fremit albus aquae.
4	dulcedo invitat civilis et unda repugnat:
sic vocat atque vetat hinc amor, inde pavor.
5	plane hoc quod superest solvat vel epistula currens:
littera, quod facerem, reddat amore vicem.
6	maxime nunc igitur te, dulcis amice, saluto,
sperans a domino te superesse diu.
7	cumque domo sociis antistite coniuge natis
vive comes, cui sint iura regenda ducis.
8	pontifici summo commender, opime, precatu,
sic tua pars meritis sit data dextra polis.
9	si superest aliquid quod forte tributa redundent:
qui modo mitto apices, te rogo mitte pices.

8)
1	Ex nomine suo ad diversos
Aonias avido qui lambitis ore Camenas
Castaliusque quibus sumitur aure liquor,
quos bene fruge sua Demosthenis horrea ditant,
largus et inriguis implet Homerus aquis;
fercula sive quibus fert dives uterque minister:
Tullius ore cibum, pocula fonte Maro;
vos quoque qui numquam morituras carpitis escas,
quos Paradisiaco germine Christus alit,
facundo tonitru penetrati qui retinentur
nunc monitis Pauli, postea clave Petri:
Fortunatus ego hinc humili prece voce saluto
(Italiae genitum Gallica rura tenent)
Pictavis residens, qua sanctus Hilarius olim
natus in urbe fuit, notus in orbe pater.
2	(eloquii currente rota penetravit ad Indos
ingeniumque potens ultima Thyle colit;
perfundens cunctas vice solis nomine terras,
cuius dona favens Persa, Britannus habet.
3	Christicolo Scythicas laxavit amore pruinas,
dogmate ferventi frigida corda calent).
4	Martinum cupiens voto Radegundis adhaesi,
quam genuit caelo terra Thoringa sacro:
germine regali pia neptis Herminefredi,
cui de fratre patris Hamalafredus adest.
5	mens ornata bonis fugitivos sprevit honores,
sciens in solo firma manere deo.
6	regia lactineo conmutans pallia cultu,
vilior ancillae vestis amata tegit.
7	splendida serraco quondam subvecta superbo
nunc terit obsequio planta modesta lutum.
8	quae prius insertis onerata est dextra zmaragdis
servit inops famulis sedulitate suis.
9	aulae celsa regens quondam modo iussa ministrat:
quae dominando prius, nunc famulando placet.
10	paupertate potens et solo libera voto
clarius abiecto stat radiata loco.
11	aurea fulcra tenens, iam tum sibi vilis honore,
effugit extructum pulvere fusa torum.
12	si contemnatur, tunc nobilis esse fatetur,
et putat esse minor, si datur ullus honor.
13	parca cibo Eustochium superans, abstemia Paulam,
vulnera quo curet dux Faviola monet;
Melaniam studio reparans, pietate Blesillam,
Marcellam votis aequiperare valens
obsequio Martham renovat lacrimisque Mariam,
pervigil Eugeniam, vult patiendo Theclam.
14	sensibus ista gerit quidquid laudatur in illis,
signa recognosco quae prius acta lego.
15	omnia despiciens et adhuc in corpore constans
spiritus hic vivit, sed caro functa iacet.
16	terram habitans caelos intrat bene libera sensu,
atque homines inter iam super astra petit.
17	cuius sunt epulae quidquid pia regula pangit,
quidquid Gregorius Basiliusque docent,
acer Athanasius, quod lenis Hilarius edunt,
quos causae socios lux tenet una duos,
quod tonat Ambrosius, Hieronymus atque coruscat,
sive Augustinus fonte fluente rigat,
Sedulius dulcis, quod Orosius edit acutus:
regula Caesarii linea nata sibi est.
18	his alitur ieiuna cibis, palpata nec umquam
fit caro, sit nisi iam spiritus ante satur.
19	cetera nunc taceam, melius quia teste Tonante
iudicioque dei glorificanda manent.
20	cui sua, quisque potest, sanctorum carmina vatum
mittat, in exiguis munera larga libris:
se putet inde dei dotare manentia templa
quisquis ei votis scripta beata ferat.
21	haec quoque qui legitis, rogo, reddite verba salutis,
nam mihi charta levis pondus amoris erit.

1	De itinere suo, cum ad domnum Germanum ire deberet et a domna
Radegunde teneretur
Emicat ecce dies, nobis iter instat agendum,
debita persolvens emicat ecce dies,
me vocat inde pater radians Germanus in orbe,
hinc retinet mater: me vocat inde pater.
2	dulcis uterque mihi voto amplectente cohaesit,
plenus amore dei, dulcis uterque mihi.
3	carior haec animo, quamquam sit et ille beato,
clarior ille gradu, carior haec animo.
4	mens tenet una duos aequali calce viantes,
ad pia tendentes mens tenet una duos.
5	proficit alterutro quidquid bene gesserit alter,
unius omne bonum proficit alterutro.
6	sunt quia corde pares, iussus non ire recuso:
obsequar ambobus, sunt quia corde pares;
nec tamen hinc abeo, quamvis nova tecta videbo:
corpore discedo nec tamen hinc abeo.
7	hic ego totus ero nec corde ac mente revellor;
sic quoque dum redeo, hic ego totus ero.
8	porrigat arma mihi caelestia mater eunti:
ut sibi plus habeat, porrigat arma mihi.

1	IN NOMINE DOMINI NOSTRI IESV CHRISTI ET DOMNAE MARIAE MATRIS EIVS
De virginitate
Culmina multa polos radianti lumine complent
laetanturque piis agmina sancta choris.
2	carmine Davitico plaudentia brachia texunt,
creditur et sacros tripudiare gradu.
3	coetibus angelicis hominum sociata propago
reddit honorificum laudis amore sonum :
alternis vicibus divina poemata psallunt
atque creatori mystica verba canunt.
4	lucida sidereo caeli strepit aula tumultu,
laudibus et domini concutit astra fragor.
5	hinc patriarcharum resonant modulamina vocum,
inter quos Abrahae est maxima palma fide.
6	a quo acceperunt, reddunt dehinc verba prophetae,
Moyses ante alios, dux mare teste, viros.
7	inde favent fratres et celsa caterva piorum,
lumen apostolicum praemeditante Petro,
qui valet ex meritis cineres animare sepultos
et revocare diem voce iubente potest.
8	hinc mercede pari sequitur pius ordo senatum,
in quibus est Stephanus victor honore prior,
quos saxis gladiisque, fame site frigore flammis
ereptos terris iungit in astra fides.
9	casibus heu variis quos sic tulit ira furentis,
etsi mors dispar, lux tamen una tenet.
10	inde dei genetrix pia virgo Maria coruscat,
virgineoque agni de grege ducit oves.
11	ipsa puellari medio circumdata coetu
luce pudicitiae splendida castra trahit.
12	per paradisiacas epulas sua vota canentes
ista legit violas, carpit et illa rosas.
13	pratorum gemmas ac lilia pollice rumpunt
et quod odoratum est flore comante metunt.
14	Eufemia illic, pariter quoque plaudit Agathe,
et Iustina simul consociante Thecla.
15	hic Paulina Agnes Basilissa Eugenia regnant,
et quascumque sacer vexit ad astra pudor.
16	felices quarum Christi contingit amore
vivere perpetuo nomina fixa libro!
has inter comites coniuncta Casaria fulget,
temporibus nostris Arelatense decus,
Caesarii monitis luci sociata perenni
si non martyrii, virginitatis ope.
17	quos Liliola refert aequatis moribus ambos,
et claram heredem proxima palma manet.
18	et quaecumque suos vigilans meditabitur actus,
his erit egregio participanda gradu.
19	concipiente fide Christi Radegundis amore
Caesarii lambit regula quidquid habet;
cuius pontificis refluentia pectore mella
colligit et rivos insatiata bibit.
20	quantum fonte trahit, tantum sitis addita crescit,
et de rore dei plus madefacta calet.
21	nec sibi, sed cunctis generaliter unica vivens
felix angustam pandit ad astra viam.
22	sed tibi prae reliquis, mater pia, carior instat,
te legit excelso consociare choro.
23	res probat ipsa tamen, quoniam quae filia constas
te matrem votis optat habere suam,
quamque suis genibus caram nutrivit alumnam
praeficit ecce, suo constituendo loco;
et quae te semper baculi moderamine rexit
prompta sub imperio vult magis esse tuo.
24	proficit illa sibi, cum tu praeponeris illi,
illa subit votum te potiente gradu.
25	ecce diem festum tandem pietate Tonantis,
quam precibus genetrix saepe rogabat, habet,
cuius respirant tacito praecordia pulsu
angustosque animos gaudia larga replent.
26	expectata nimis oculos ad tempora tendens
semine laetitiae dona superna metit.
27	optat adhuc supplex unum quod restat honoris,
ut placeas Christo consocianda polo.
28	qualiter haec capias labor esse videtur agentis:
sed labor iste brevis fruge replendus erit.
29	servitio domini subdenda est ad iuga cervix,
nec grave sed leve fit quidquid amore feres.
30	non aliunde petas, in matre exempla require:
aspicis ante oculos quod mediteris opus;
cum qua festinas simul esse in luce perenni,
condecet hic simili currere lege viam.
31	sit tibi dulce decus veneranda Casaria praesens,
praesule Caesario non caritura suo.
32	illos corde sequens mandataque corpore conplens,
ut teneas flores, has imiteris apes.
33	respice qui voluit nasci se ventre puellae,
et domini summi qua caro carne venit:
spiritus intactum venerabilis adtigit alvum,
virgineam cupiens inhabitare domum,
hanc deus ingrediens, hominis quae nesciit usum,
sola suo nato conscia virgo viro.
34	concipiente fide nullo se semine lusit,
et quo factus homo est non fuit alter homo.
35	virginitas felix quae partu est digna Tonantis,
quae meruit dominum progenerare suum!
templa creatoris sunt membra pudica puellae
et habitat proprius tale cubile deus.
36	quantum sponsa potest de virginitate placere,
ipsa cui genetrix non nisi virgo placet?
Sarra Rebecca Rachel Hester Iudith Anna Noemi
quamvis praecipue culmen ad astra levent,
nulla tamen meruit mundi generare parentem:
quae dominum peperit, clausa Maria manet.
37	intemerata deum suspendit ad ubera natum
et panem caeli munere lactis alit.
38	hoc ergo in sponsae nunc viscera diligit ipse
quod prius in matrem legit honore sacer.
39	pectora liberius penetrat sibi cognita soll,
et quo nemo fuit laetior intrat iter,
haec sua membra putans quae nulla iniuria fuscat,
quae neque sunt alio participata viro.
40	mitis in affectu pectus conplectitur illud,
promptus amore colens quo alter amator abest.
41	cum sua regna deus pariter velit omnibus esse,
hoc commune tamen Christus habere fugit.
42	per paradisiacas epulas cupit esse coheres:
virgineam solus vult habitare domum.
43	castra pudicitiae melius rex ipse tuetur;
si sibi non violet turba dicata fidem,
ipse voluntatem si viderit esse fidelem,
proque suis famulis et deus arma tenet:
lorica clipeo galea praemunit amantem
et stabilit solidum montis in arce gradum.
44	ballista iaculans pro te mox exit in hostem,
perdat ut adversos qui tibi bella movent.
45	currit ad amplexus post proelia gesta triumphans,
infigens labiis oscula casta sacris.
46	blanditur refovet veneratur honorat obumbrat,
et locat in thalamo membra pudica suo.
47	siderei proceres, ad regia vota frequentes,
certatim veniunt adglomerando chorum.
48	quo praeter Cherubin, Seraphin reliquosque beatos
aligeros comites, quos tegit umbra dei,
bis duodena senum concursat gloria vatum,
attonito sensu plaudere voce, manu,
his venit Helias, illis in curribus Enoch,
et nati dono virgo Maria prior.
49	iurisconsulti Pauli comitante volatu
princeps Romana currit ab arce Petrus:
conveniunt ad festa simul sua dona ferentes
hi quorum cineres urbs caput orbis habet,
culmen apostolicum radianti luce coruscum
nobilis Andream mittit Achaia suum.
50	praecipuum meritis Ephesus veneranda Iohannem
dirigit et Iacobos terra beata sacros.
51	laeta suis votis Hierapolis alma Philippum,
producens Thomam munus Edessa pium.
52	inde triumphantem fert India Bartholomaeum,
Matthaeum eximium Naddaver alta virum.
53	hinc Simonem ac Iudam lumen Persida gemellum
laeta relaxato mittit ad astra sinu,
et sine rore ferax Aegyptus torrida Marcum,
Lucae euangelica participante tuba.
54	Africa Cyprianum, dat Siscia clara Quirinum;
Vincenti Hispana surgit ab arce decus.
55	egregium Albanum fecunda Britannia profert,
Massilia Victor martyr ab urbe venit.
56	porrigit ipsa decens Arelas pia dona Genesi
astris, Caesario concomitante suo.
57	ipse Parisiaca properat Dionysius urbe,
Augustiduno Symphoriane venis.
58	Privatum Gabalus, Iulianum Arvernus abundans.
59	Ferreolum pariter pulchra Vienna gerit.
60	hinc simul Hilarium, Martinum Gallia mittit,
te quoque, Laurenti, Roma, beate mihi.
61	Felicem meritis Vicetia laeta refundit
et Fortunatum fert Aquileia suum;
Vitalem ac reliquos quos cara Ravenna sepultat,
Gervasium, Ambrosium , Mediolane, meum:
Iustinam Patavi, Eufemiam huc Calchedon offert,
Eulalia Emerita tollit ab urbe caput.
62	Caeciliam Sicula profert, Seleucia Theclam;
et legio felix Agaunensis adest.
63	Europae atque Asiae quis lumina tanta recurrat?
vel tua quis possit pignora, Roma, loqui?
undique collectos diversis partibus orbis
agminibus iunctis regia pompa trahit.
64	intrant sidereo vernantes lumine portas,
excipit hos proceres urbs patefacta poli.
65	incedit sensim tum praetextata potestas
ordine, patricio sic potitura loco.
66	nobilitas caeli dives cruce, sanguine Christi
festinat festos concelebrare toros.
67	paupertas terrae censu caeleste redundans
consulibus tantis regia vota colit.
68	undique distincte numerosa sedilia complent
attonitique silent rege loquente patres,
maiestas arcana dei tum pondere fixo
alloquitur proceres quos sua dextra regit:
'haec mihi pollicitum servavit virgo pudorem
nec voluit placitam dilacerare fidem:
sollicitis animis sponsi vestigia sectans
et mea vota petens inviolata venit.
69	per tribulos gradiens spinae cavefecit acumen.
70	sentibus in mediis nescia ferre vepres.
71	vipera serps iaculus basiliscus emorrois aspis
faucibus horrificis sibila torsit iners.
72	inde sagitta volans, hinc terruit arcus euntem:
doctast insidiis cautius ire suis.
73	inter tot hostes nulli se subdidit insons;
vulnera suscepit, sed tolerando fugit.
74	per tela et gladios tenuit mora nulla sequentem:
sed tam dura .
75	nimis non nisi ferret amor.
76	ad me aures oculos animos suspensa tetendit:
cum terris iacuit, iam super astra fuit.
77	singultus gemitus curas suspiria fletus
saepius audivi non abolenda mihi.
78	abscondens aliis, nulli confessa dolores
intellecta mihi murmura clausa dedit.
79	vidit forte meum quotiens in imagine vultum,
oscula dans labiis lumine fudit aquas;
pervigil incubuit, si forte alicunde venirem,
marmore iam tepido frigida membra premens.
80	haec gelifacta meum servavit in ossibus ignem:
visceribus rigidis pectus amore calet.
81	corpore despecto recubabat in aggere nudo,
seque oblita iacens me memor ipsa fuit.
82	fletibus adsiduis exhausto humore genarum
siccatis oculis terra natabat aquis.
83	et quia me vivens carnali lumine quondam
cernere non potuit, misit amata precem.
84	nam mihi sollicito nocturnis saepius horis
scripta suis lacrimis pagina lecta fuit,
plena quidem variis tremulo sermone querellis,
quod sine me solo maesta iaceret humo.
85	cuius ab ore fluens nativo gutta liquore
haec dedit in tremulis signa relata notis:
„strata solo recubo lacrimans neque cerno quod opto,
tristis in amplexu pectore saxa premo.
86	sponso absente manens tam dura cubilia servo,
nec mea quem cupiunt membra tenere queunt.
87	dic ubi sis quem exspecto gemens, qua te urbe requiram
quave sequar, nullis femina nota locis.
88	ipsa venire velim, properans si possit in astris
pendula sideream planta tenere viam.
89	nunc sine te fuscis graviter nox occupat alis,
ipsaque sole micans est mihi caeca dies,
lilia narcissus violae rosa nardus amomum,
oblectant animos germina nulla meos.
90	ut te conspiciam, per singula nubila pendo
et vaga per nebulas lumina ducit amor.
91	ecce procellosos suspecta interrogo ventos,
quid mihi de domino nuntiet aura meo.
92	proque tuis pedibus cupio caementa lavare,
et tua templa mihi tergere crine libet,
quidquid erit tolerem, sunt omnia dulcia dura:
donec te videam, haec mihi poena placet.
93	tu tamen esto memor, quoniam tua vota requiro;
est mihi cura tui, sit tibi cura mei".
94	haec referens avidis iactabat brachia palmis,
si posset plantas forte tenere meas;
cum decepta sibi sine me sua dextra rediret,
luminis instillans ora lavabat aquis.
95	cum recubaret humo neque victa sopore quievit,
consuliturus ei saepe simul iacui,
condolui pariter, lacrimarum flumina tersi.
96	oscula dans rutilis mellificata favis.
97	nunc igitur regnet placitoque fruatur amore,
quae mihi iam pridem pectore iuncta fuit'.
98	adsensu fremit aula poli residente senatu.
99	nomen perpetuo scribitur inde libro.
100	traditur aeternum mansura in saecula censum,
virginis in thalamos fundit Olympus opes.
101	inseritur capiti radians diadema beryllis,
ordinibus variis alba zmaragdus inest,
alligat et nitidos amethystina vitta capillos,
margaritato flexilis arte sinu.
102	sardonyche inpressum per colla monile coruscat,
Sardia purpurea luce metalla micant.
103	dextrae armilla datur carcedone, iaspide mixta,
aut hyacintheo sudat honore manus.
104	brattea gemmatam cycladem fila catenant,
sidereis donis arte sigilla tument.
105	pulchra topaziacis oneratur zona lapillis,
chrysolitha aurata fibula claudit acu,
veste superposita: bis cocto purpura bysso,
qualem nupta deo ferre puella potest.
106	his cumulata bonis thalamo regina sedebit,
atque poli solem sub pede virgo premet.
107	–
Cui tamen hoc opus est, cum virginitatis honore
ut placeat sponso mens moderata suo:
inconcussa gravem teneat patientia vultum,
viribus ira suis ne labefacta ruat,
neu faciles animos ventosa procella fatiget,
fluctibus in mediis anchora cordis agat.
108	virtutum speciale decus patientia fulget:
qua gradiaris iter Iob tibi signa dabit.
109	quidve loquar humilem, quem gratia celsa decorat?
et quantum ima petit, surgit ad alta magis.
110	quo diversa nimis divisa est causa duobus:
qui iacet ille subit, qui tumet ipse cadit,
haec exempla quidem Ioseph Faraoque dederunt:
tollitur ille lacu, mergitur iste freto.
111	est etiam laudis stipendia poscere, tantum
ne premat ipsa suum pestis avara sinum.
112	contentus minimis, si non maiora requirat,
pauper in angusto regnat habendo deum.
113	Sapphira vel mulier geminos largita minutos,
illa tenendo perit, haec sua dando manet.
114	o nimium felix quem non modo mollia frangunt,
iudice qui sese membra labore terit!
spernit opum laqueos, unguenta toreumata fluxus,
ut custos animae sit rigor ipse suae,
hoc etiam recolens, quid possit parcior usus:
sobrietas Iudith vincere sola facit.
115	quidve animum dulcem memorem, quem gratia pascit,
cum intra se populos viscera cara ferant?
pacificus, gaudens unus conplectitur omnes,
stringit in affectu pectora cuncta suo.
116	o nimium felix, florens bonitate voluntas,
qua sine nil populo nec placet ara deo!
hoc opus, ut quotiens aliquo mens fertur amaro,
firmet in adversis spes comitata fidem.
117	aspera non frangant, tumidos neque prospera reddant:
sic mediocre tenens cautius itur iter.
118	haec bona sumit homo, tribuat si gratia Christi.
119	inspirante illo vel moderante gradum.
120	- 
His ornata bonis radiantia lumina fundis,
has retinens gemmas tu quoque gemma micas.
121	virginitas felix nullis aequanda loquellis,
nec si centenus suppleat ora sonus!
quod prius est: sine sorde nitet venerabilis orbi,
naturae proprium non vitiando bonum,
corporis inlaesum servans pretiosa talentum,
perpetuas retinens nescia furis opes.
122	non premit incluso torpentia viscera fetu
aut gravefacta iacet pignore maesta suo.
123	inter anhelantes animae seu corporis aestus
in dubio pendens stamine fessa salus,
quando suis iaculis uteri laesura tumescit
atque voluptatis morbida crescit hydrus.
124	ultra hominis habitum tantum cutis effera turget,
ut pudeat matrem hoc quod amore gerit.
125	se fugiens propriis verecunda parentibus aufert,
donec depositum sarcina solvat onus.
126	quis gemitum partus verbis aequare valebit
aut cui tot lacrimas carmine flere vacet,
cum sua secretum compago relaxat onustum
atque dolore gravi viscera fascis agit?
victa puerperio membrorum porta fatiscit.
127	exit et ad lucem fors sine luce puer.
128	si vivat genitus, genetrix se oblita requirit
tristis et ad natum lumina lassa trahit.
129	respicit expositum, nec iam sua mater, alumnum:
quae vix dum peperit, haec modo funus habet,
nec mater fructu meruit nec virgo vocari:
haec duo damna dolens se male nupta gemit.
130	non validus spes rapta dolores,
nec fletu nati se fovet illa sui.
131	non caras lacrimas infantis ab ore resorbet
aut teneras voces lacte fluente rapit.
132	tristis decrepito damnat sua viscera luctu:
quo iacuit natus, heu, dolet ille sinus.
133	quid si vita manet pueri nec semper habenda?
incipiat teneros ut dare voce sonos,
inperfecta rudis conlidens murmura linguae,
cum matrem dulci fauce susurrus alit:
contingatque nefas, rapiatur pectore matris?
aetas ad damnum crevit adulta suum.
134	triste flagellatis genetrix orbata capillis
defuncti in labiis ubera sicca premit;
infundens lacrimas lamenta resuscitat ardens
et gelidum corpus fonte tepente lavat.
135	dilacerat faciem, crinem aufert, pectora tundit;
heu dolor armatus sic sua membra ferit.
136	si videt alterius natum, sua pignora deflet
aequalemque suum tristis obisse gemit.
137	alter si ploret, currat, stet, gaudeat infans,
ante oculos nati ludit imago sui.
138	quem semel effudit, per cuncta momenta requirit,
nec miserae matris pendet ad ora puer.
139	quid si aliud gravius, moriatur ut ipse iugalis?
quae nova nupta fuit iam viduata iacet.
140	de thalamo ad tumulum, modo candida.
141	tam cito nigra
ante quibus caluit frigida membra tenet,
construit exequias perversaque vota celebrans
exornat tumulum, heu, spoliando torum.
142	saepe maritalem repetit miserando sepulchrum
contemptaque domo funus amata colit.
143	incumbit tumulo solacia cassa requirens;
cuius membra prius, nunc super ossa premit.
144	fletibus inriguis, perituro carmine , luget:
funeris obsequio lumina perdit amor.
145	quot mala plebeiae veniant quis pandere possit?
vix bene reginae quae viduata manet.
146	'non veto coniugium, sed praefero virginis alvum'
quod dat apostolica Paulus ab ore tuba.
147	inclita virginitas, caelos quae dote mereris,
cum thalamis Christi consocianda places,
funera nulla gemis, sine limite gaudia sumis,
vivit amor semper nec tibi Christus obit.
148	illic regna tenes, hic vincis et integra fulges
omni tuta loco, sanctificata deo.
149	- 
Haec tibi, cara deo, meritis venerabilis Agnes,
offero: quo placeas, tu faciendo colas,
iudicis ut iussu munus tribuatur utrisque:
quando corona tibi, tunc mihi vel venia.
150	opto per hos fluctus, animas tu, Christe, gubernes
arbore et antemna velificante crucis,
ut post emensos mundani gurgitis aestus
in portum vitae nos tua dextra locet.

1	Ad Virgines
Inter apostolicas acies sacrosque prophetas
proxima martyribus praemia virgo tenet.
2	splendida sidereo circumdata lumine pergens
iungitur angelicis casta puella choris.
3	fruge pudicitiae caeli dotanda talento
aeterni regis ducitur in thalamis.
4	pulchra corona caput triplici diademate cingit
et gemmae exornant pectora colla comam.
5	induitur teneris superaddita purpura membris
et candore nivis fulgida palla tegit.
6	floribus aeternis oculos rosa lilia pascunt,
et paradisiacus naribus intrat odor.
7	unde magis, dulcis, hortamur ut ista requiras
quae dedit Eugeniae Christus et alma Theclae.
8	virgo dei, fructus caeli, victoria mundi
ut semper regnes, has pete regis opes.
9	sunt ibi chrysolithis fabricata palatia gemmis
atque zmaragdineo ianua poste viret.
10	limina sardonychum variato lumine florent
et hyacintheus circuit ordo domum.
11	aurea tecta micant, plebs aurea fulget in aula
et cum rege pio turba corusca nitet.
12	ille puellarum locus est, quae lucis amore
hic servant domino corpore mente fidem.
13	despice quod terrae est, et clara sedebis in astris,
Christi ut sponsa placens regna superna colas.
14	praesens vita nimis fugitivo tempore transit:
virginis integritas glorificanda manet.
15	paupertas te parva rogat cum divite Christo,
ut venias nostro dulcis alumna sinu,
quo patris auxilium domino obtentura preceris
atque tibi caelis regna beata pares,
ut pariter sanctae merearis iuncta Mariae
gaudia perpetuo concelebrare choro.
16	has quaecumque piis manibus susceperis arras
non nuptura homini, sed sis amata dei.

1	Ad domnam Radegundem
Regali de stirpe potens Radegundis in orbe,
altera cui caelis regna tenenda manent,
despiciens mundum meruisti adquirere Christum,
et dum clausa lates, hinc super astra vides.
2	gaudia terreni conculcas noxia regni,
ut placeas regi laeta favente polo.
3	nunc angusta tenes, quo caelos largior intres:
diffundens lacrimas gaudia vera metes.
4	et corpus crucias, animam ieiunia pascunt,
solo quam dominus servat amore suus.

1	Ad eandem de violis
Tempora si solito mihi candida lilia ferrent
aut speciosa foret suave rubore rosa,
haec ego rure legens aut caespite pauperis horti
misissem magnis munera parva libens.
2	sed quia prima mihi desunt, vel solvo secunda:
profert qui vicias, ferret amore rosas.
3	inter odoriferas tamen has quas misimus herbas
purpureae violae nobile germen habent.
4	respirant pariter regali murice tinctae
et saturat foliis hinc odor, inde decor.
5	hae quod utrumque gerunt pariter habeatis utraque,
et sit mercis odor flore perenne decus.

1	Ad eandem de floribus super altare
Frigoris hiberni glacie constringitur orbis
totaque lux agri flore carente perit.
2	tempore vernali, dominus quo Tartara vicit,
surgit aperta suis laetior herba comis.
3	inde viri postes et pulpita floribus ornant,
hinc mulier roseo conplet odore sinum.
4	at vos non vobis, sed Christo fertis odores,
has quoque primitias ad pia templa datis.
5	texistis variis altaria festa coronis,
pingitur ut filis floribus ara novis.
6	aureus ordo crocis, violis hinc blatteus exit,
coccinus hinc rubricat, lacteus inde nivet.
7	stat prasino venetus: pugnant et flore colores.
8	inque loco pacis herbida bella putas.
9	haec candore placet, rutilo micat illa decore;
suavius haec redolet, pulchrius illa rubet.
10	sic specie varia florum sibi germina certant,
ut color hic gemmas, tura revincat odor.
11	vos quoque quae struitis haec, Agnes cum Radegunde,
floribus aeternis vester anhelet odor.

1	Item ad eandem pro floribus transmissis
O regina potens, aurum cui et purpura vile est,
floribus ex parvis te veneratur amans.
2	et si non res est, color est tamen ipsa per herbas:
purpura per violas, aurea forma crocus.
3	dives amore dei vitasti praemia mundi:
illas contemnens has retinebis opes.
4	suscipe missa tibi variorum munera florum,
ad quos te potius vita beata vocat.
5	quae modo te crucias, recreanda in luce futura,
aspicis hinc qualis te retinebit ager.
6	per ramos fragiles quos nunc praebemus olentes
perpende hinc quantus te refovebit odor.
7	haec cui debentur precor ut, cum veneris illuc,
meque tuis meritis dextera blanda trahat.
8	quamvis te expectet paradisi gratia florum,
isti vos cupiunt iam revidere foris.
9	et licet egregio videantur odore placere,
plus ornant proprias te redeunte comas.

1	Ad eandem cum se reclauderet
Mens fecunda deo, Radegundis, vita sororum,
quae ut foveas animam membra domando cremas:
annua vota colens hodie claudenda recurris:
errabunt animi te repetendo mei.
2	lumina quam citius nostris abscondis ocellis!
nam sine te nimium nube premente gravor.
3	omnibus exclusis uno retineberis antro:
nos magis includis, quos facis esse foris.
4	et licet huc lateas brevibus fugitiva diebus,
longior hic mensis quam celer annus erit.
5	tempora subducis, ceu non videaris amanti,
cum vos dum cerno hoc mihi credo parum.
6	sed tamen ex voto tecum veniemus in unum
et sequor huc animo quo vetat ire locus.
7	hoc precor, incolumem referant te gaudia paschae,
et nobis pariter lux geminata redit.

1	Ad eandem cum rediit
Vnde mihi rediit radianti lumine vultus?
quae nimis absentem te tenuere morae?
abstuleras tecum, revocas mea gaudia tecum,
paschalemque facis bis celebrare diem.
2	quamvis incipiant modo surgere semina sulcis,
hic egomet hodie te revidendo meto.
3	colligo iam fruges, placidos conpono maniplos:
quod solet Augustus mensis, Aprilis agit;
et licet in primis modo gemma et pampinus exit,
iam meus autumnus venit et uva simul.
4	malus et alta pirus gratos modo fundit odores,
sed cum flore novo iam mihi poma ferunt.
5	quamvis nudus ager nullis ornetur aristis,
omnia plena tamen te redeunte nitent.

1	Ad Gregorium episcopum pro infirmitate sua
Venit ad aegrotum medici vox alma Gregori
urbe ex Toronica, dum cubo rure toro,
concite presbytero recitante Leone sereno,
irem ut Martini sunt ubi festa pii.
2	tum, fateor, morbi grave debilitate laborans
febre calens summa iam rigor imus eram.
3	hinc fragili nimium forti languore redacto
ilia lassa levans halitus aeger erat.
4	ibat anhelanti vapor aridus ora perurens,
ibat ab arcanis flatilis aura coquens.
5	fervor eram totus, tristis rogus, igne caminus,
febris et in fibris stabat operta patens,
donec Christus opem sudore undante refudit,
fervidus et gelidas ignis abegit aquas.
6	redditus ergo isti, pater alme, saluto saluti:
auxilium exili sis, rogo, pastor ovi.

1	Ad eundem pro causa abbatissae
Repsit quale nefas intra pia saepta synaxi!
inconsulte dolor, rumpere verba vetas:
quale nec ante oculos patulas neque polluit aures
nec facerent, vitio qui sua fana colunt.
2	tu tamen, alme pater, pietatis amore labora
ut sacer antistes, culmina cuius habes,
unde repraesentes Martinum in tempore sacrum,
cursibus atque fide dando salutis opem.
3	a Epistula pro eadem re
Commendans humilitatem meam copiosissimae vestrae dulcedini et mitissimae 
dominationi suggero, ut (causa universalis ecclesiae talem vos habens basidem, ut nullus
ventorum turbo succlinans, nulla procellarum propellens congeries possit illic invenire
quod quatiat, aut quod labefactet reperiat) in causa, qua conservus meus presbyter,
praesentium portitor, ad vos pro singulari praesidio confidens occurrit (sicut ipse 
singula poterit explicare), memores commendationis beatae dominae meae, filiae vel iam
matris vestrae, domnae Radegundis, pro loci sui vel personae totiusque regulae 
stabilitate quod petiit et verborum vel viscerum supplicatione commisit, ita praecipiatis
infatigabiliter laborare qualiter ipse vobis in retributione sempiterna restituat qui
videt, pro auxilio indigentibus in causa iustitiae vester apostolatus pastoraliter
quod desudat.

1	Ad eundem
Antistes domini, bone pastor et auctor honoris,
rite decus generis quo est generosa fides:
Iustinam famulam pietate memento, beate;
per te et commender, stirpe vel arce pater,
hinc referens grates aviae, quia reddita tandem
ad vultus neptis, dulcis imago, venit.
2	ista diu nostris votis dans gaudia, rector,
inter avam et neptem tu mediator agas.

1	Ad eundem salutatoria
Alme, beate pater, lumen generale, Gregori,
iure sacerdotum culminis arce caput,
reddo deo grates de vobis prospera noscens,
vestris nunc scriptis laetificatus agens.
2	me quoque commendans humili prece voce saluto,
iugiter officio quem mea corda colunt.

1	Ad eundem salutatoria
Summe pater patriae, celsum et generale cacumen,
forte decus generis, Toronicensis apex,
lumen ab Arvernis veniens feliciter arvis,
qui inlustrans populos spargeris ore pharus,
Alpibus ex illis properans mons altior ipsis,
vir per plana sedens qui pia castra tegis,
neu noceant hostes qui sunt in ovile fideles,
unicus in campis publica turris ades.
2	huic date dulce caput regioni, care Gregori,
Martini retinet quem sacra sella patrem,
me Fortunatum humilem commendo patrono;
sic tua vita diu hoc sit in orbe deo.

1	Ad eundem salutatoria
Si qua mihi, veniet quotiens, occasio dulcis,
opto, sacer, calamo solvere vota meo.
2	summe pater patriae, toto venerabilis orbe,
undique care mihi, fulgida cura dei:
commendans humilem tibi me, sacer arce Gregori,
pro famulo proprio, quaeso, precare deum.

1	Ad eundem salutatoria
Si cessent homines velociter ire, per austros
ad te, care pater, carmina missa velim.
2	nunc tamen est quoniam gerulus mihi, porrigo verbum,
sed minus eloquio quam quod amore colo.
3	dulcis, opime, decus nostrum, pie papa Gregori,
versiculis brevibus solvo salutis opus.
4	sed memor ipse mei commenda, quaeso, Tonanti:
sic te consocium reddat honore throno.

1	Ad eundem salutatoria
Gurgitis in morem si lingua fluenta rigaret,
turbine torrentis vel raperetur aquis,
ad tua praecipue praeconia summa, Gregori,
dum non explerem flumine, gutta forem.
2	munificumque patrem aequaret nec musa Maronis:
fers, bone, quanta mihi quis valet ore loqui?
hac brevitate, sacer, famulum commendo subactum
me Fortunatum: sit veniale, precor.

1	Ad eundem pro villa praestita
Tramite munifico celebravit pagina cursum,
carmine dulcifluo quam tuus edit amor,
in qua forte loci facta est conlatio doni,
qua Vigenna procax litore frangit aquas,
lapsibus et tumidis dum fertur nauta carinis,
iugera culta videt quando celeuma canit.
2	grates, care, gero, pietatis fruge replete,
qui facis unde decens multiplicetur apex.
3	et sine his mea sunt a te quaecumque tenentur:
grex habet omnis agris quod bone pastor habes.

1	Ad eundem precatoria pro ipso agro
Munifici reparans Martini gesta, Gregori,
texit ut ille habitu nos alis ipse cibo.
2	discipulus placidum sapiens imitando magistrum
ille ubi dux residet miles habebis opem.
3	ut chlamydem ille prius, sic tu partiris agellum,
ille tegendo potens tuque fovendo decens,
ille inopem antiquum relevans, tu, care, novellum:
fit dives merito paupere quisque suo.
4	quando reposcetur, vestris redit usibus arvum
et domino proprio restituemus agrum.
5	unde amplas refero grates, dulcissime rector,
et repeto pangens haec, tua, pastor, ovis.
6	nec tantum reddo quantum tibi debeo, praesul:
pro Fortunato sed, rogo, flecte deum.

1	Ad eundem pro pellibus transmissis
Egregio conpacta situ, falerata rotatu
atque Sophocleo pagina fulta sopho
me arentem vestro madefecit opima rigatu,
fecit et eloquio quod loquor esse tuo.
2	dulcis care decens facunde benigne Gregori
atque pater patriae, hinc sacer, inde cate,
muneribus, meritis, animis et moribus aequis,
omnibus officiis unde colaris habens:
me Fortunatum tibi celso sterno pusillum,
commendo et voto supplice rite tuum;
cui das unde sibi talaria missa ligentur
pellibus et niveis sint sola tecta pedis.
3	pro quibus a domino detur stola candida vobis:
qui datis hoc minimis, inde feratis opes.

9)
1	Ad Chilpericum regem quando synodus Brinnaco habita est
Ordo sacerdotum venerandaque culminaChristi,
quos dedit alma fides religione patres,
parvolus opto loqui regis praeconia celsi:
sublevet exigui carmina vester amor.
2	Inclite rex armis et regibus edite celsis,
primus ab antiquis culmina prima regens,
rector habens nascendo decus, moderando sed augens,
de radice patris flos generate potens,
aequali Serie vos nobilitando vicissim
tu genus ornasti, te genus ornat avi.
3	excepisti etenim fulgorem ab origine gentis,
sed per te proavis splendor honore redit.
4	te nascente patri lux altera nascitur orbi,
nominis et radios spargis ubique novos,
quem praefert Oriens, Libyes, Occasus et Arctus:
quo pede non graderis, notus honore venis.
5	quidquid habet mundus peragrasti nomine, princeps,
curris et illud iter quod rota solis agit,
cognite iam ponto et rubro pelagoque sub Indo,
transit et Oceanum fulgida fama sopho.
6	nomen ut hoc resonet non impedit aura nec unda:
sic tibi cuncta simul, terra vel astra, favent.
7	rex bonitate placens, decus altum et nobile germen,
in quo tot procerum culmina culmen habent,
auxilium patriae, spes et tutamen in armis,
fida tuis virtus, inclitus atque vigor,
Chilperice potens: si interpres barbarus extet,
'adiutor fortis' hoc quoque nomen habes.
8	non fuit in vacuum sic te vocitare parentes:
praesagum hoc totum laudis et omen erat.
9	iam tunc indicium praebebant tempora nato,
dicta priora tamen dona secuta probant.
10	in te, dulce caput, patris omnis cura pependit,
inter tot fratres sic amor unus eras.
11	agnoscebat enim te iam meliora mereri:
unde magis coluit, praetulit inde pater;
praeposuit genitor cum plus dilexit alumnum:
iudicium regis frangere nemo potest.
12	auspiciis magnis crevisti, maxime princeps,
hinc in amore manens plebis et inde patris.
13	sed meritis tantis subito sors invida rerum,
perturbare parans regna quieta tibi,
concutiens animos populorum et foedera fratrum,
laedere dum voluit, prosperitate favet.
14	denique iam capiti valido pendente periclo,
quando ferire habuit, reppulit hora necem.
15	cum retinereris mortis circumdatus armis,
eripuit gladio sors operante deo.
16	ductus ad extremum remeas de funere vitae,
ultima quae fuerat fit tibi prima dies,
noxia dum cuperent hostes tibi bella parare,
pro te pugnavit fortis in arma fides.
17	prospera iudicium sine te tua causa peregit,
et rediit proprio celsa cathedra loco.
18	rex bone, ne doleas, nam te fortuna querellis
unde fatigavit, hinc meliora dedit.
19	aspera tot tolerando diu modo laeta secuntur
et per maerores gaudia nata metis.
20	multimodas perpesse minas tua regna resumis,
namque labore gravi crescere magna solent.
21	aspera non nocuit, sed te sors dura probavit:
unde gravabaris, celsior inde redis.
22	altior adsiduis crescis, non frangeris armis,
et belli artificem te labor ipse facit.
23	fortior efficeris per multa pericula princeps
ac per sudores dona quietis habes.
24	nil dolet amissum te rege superstite mundus,
cui se servarunt debita regna gradu.
25	consuluit domui, patriae populoque creator,
quem gentes metuunt, te superesse virum.
26	ne ruat armatus per Gallica rura rebellis,
nomine victoris hic es et ampla tegis:
quem Geta, Vasco tremunt, Danus, Euthio, Saxo, Britannus,
cum patre quos acie te domitasse patet.
27	terror [es] extremis Fresonibus atque Suebis,
qui neque bella parant, sed tua frena rogant.
28	omnibus his datus es timor illo iudice campo,
et terrore novo factus es altus amor.
29	in te, rector, habet regio circumdata murum
ac levat excelsum ferrea porta caput.
30	tu patriae radias adamantina turris ab austro
et scuto stabili publica vota tegis.
31	neu gravet haec aliquis, pia propugnacula tendis
ac regionis opes limite forte foves.
32	quid de iustitiae referam moderamine, princeps?
quo male nemo redit, si bene iusta petit,
cuius in ore probo mensurae libra tenetur
rectaque causarum linea currit iter.
33	nec mora fit vero, falsus nihil explicat error
iudiciisque tuis fraus fugit, ordo redit.
34	quid? quoscumque etiam regni dicione gubernas,
doctior ingenio vincis et ore loquax,
discernens varias sub nullo interprete voces,
et generum linguas unica lingua refert.
35	erigit exiguos tua munificentia cunctos,
et quod das famulo credis id esse tuum.
36	qualiter hinc itidem tua se praeconia tendunt
laudis et hoc cumulo concutit astra fragor.
37	cui simul arma favent et littera constat amore:
hinc virtute potens, doctus et inde places.
38	inter utrumque sagax, armis et iure probatus
belliger hinc radias, legifer inde micas.
39	de virtute pater, reparatur avunculus ore,
doctrinae studio vincis et omne genus.
40	regibus aequalis de carmine maior haberis,
dogmate vel qualis non fuit ante parens.
41	te arma ferunt generi similem, sed littera praefert:
sic veterum regum par simul atque prior.
42	admirande mihi nimium rex, cuius opime
proelia robor agit, carmina lima polit.
43	legibus arma regis et leges dirigis armis:
artis diversae sic simul itur iter.
44	discere si posset, rector, tua singula quisquis,
ornarent plures quae bona solus agis.
45	sed tamen haec maneant et crescant prospera vobis
et liceat solio multiplicante frui
coniuge cum propria, quae regnum moribus ornat
principis et culmen participata regit
provida consiliis, sollers, cauta, utilis aulae,
ingenio pollens, munere larga placens,
omnibus excellens meritis Fredegundis opima,
atque serena suo fulget ab ore dies,
regia magna nimis curarum pondera portans,
te bonitate colens, utilitate iuvans.
46	qua pariter tecum moderante palatia crescunt,
cuius et auxilio floret honore domus.
47	quaerens unde viro duplicentur vota salutis
et tibi mercedem de Radegunde facit.
48	quae meritis propriis effulget gloria regis
et regina suo facta corona viro.
49	tempore sub longo haec te fructu prolis honoret,
surgat et inde nepos, ut renoveris avus.
50	ergo creatori referatur gratia digne,
et cole, rex, regem qui tibi praebet opem,
ut servet cumuletque bonum: nam rector ab alto
omnia solus habet qui tibi multa dedit.
51	da veniam, victor, tua me praeconia vincunt:
hoc quoque, quod superor, fit tibi maior honor.
52	parvolus opto tamen, sic prospera vota secundent,
ut veniant terris haec pia dona polis.
53	aera temperie faveant tibi, tempora pace,
frugibus arva micent, foedera regna ligent.
54	edomites [hostes], tuearis amore fideles,
sis quoque catholicis religionis apex,
summus honor regis, per quem donantur honores,
cui longaeva dies constet et alma fides.
55	regibus aurum alii aut gemmarum munera solvant:
de Fortunato paupere verba cape.

1	Item ad Chilpericum et Fredegundem reginam
Aspera condicio et sors inrevocabilis horae!
quod generi humano tristis origo dedit,
cum suadens coluber proiecit ab ore venenum,
morsu et serpentis mors fuit Eva nocens:
sumpsit ab ipso ex tunc Adam patre terra dolorem,
et de matre gemens mundus amara capit.
2	praevaricando duo probro damnantur acerbo:
ille labore dolet, haec generando gemit.
3	mors venit inde vorax, transmissa nepotibus ipsis,
heredesque suos tollit origo nocens.
4	ecce hoc triste nefas nobis genuere parentes:
coeperat unde prius, hinc ruit omne genus.
5	primus Abel cecidit miserando vulnere caesus,
ac fraterna sibi sarcula membra fodent.
6	post quoque Seth obiit, sub Abel vice redditus isdem,
et quamvis rediit, non sine fine fuit.
7	quid Noe memorem, laudatum voce Tonantis?
quem levis arca tulit, nunc gravis arva premit.
8	sic quoque Sem et Iafeth, iustissima denique proles
sancta et progenies tale cucurrit iter.
9	quid patriarcha Abraham vel Isac, Iacob quoque dignus,
cum de lege necis nemo solutus adest?
Melchisedech etiam, domini sacer ore sacerdos,
Iob quoque seu geniti sic abiere sui.
10	legifer ipse iacet Moyses Aaronque sacerdos,
alloquiisque dei dignus amicus obit.
11	successorque suus, populi dux inclitus Iesus,
quos legitis libris occubuere patres,
quid Gedeon, Samson vel quisquis in ordine iudex?
morti sub domino iudice nemo fugit.
12	Israhelita potens David rex atque propheta
est situs in tumulo cum Salomone suo.
13	Esaias Danihel Samuel Ionasque beatus,
vivens sub pelago, stat modo pressus humo.
14	princeps clave Petrus, primus quoque dogmate Paulus,
quamvis celsae animae, corpora terra tegit.
15	semine ab humano cui nullus maior habetur,
vir baptista potens ipse Iohannes obit.
16	Enoch Heliasque hoc adhuc spectat uterque:
qui satus ex homine est et moriturus erit.
17	ipse creator ovans surgens cito Christus ab umbris,
hic quia natus homo est, carne sepultus humo.
18	quis, rogo, non moritur, mortem gustante salute?
dum pro me voluit hic mea vita mori?
dic mihi, quid poterunt Augusti aut culmina regum,
membra creatoris cum iacuere petris?
brachia non retrahunt fortes neque purpura reges,
vir quicumque venit pulvere, pulvis erit.
19	nascimur aequales morimurque aequaliter omnes:
una ex Adam est mors, Christus et una salus.
20	diversa est merces, funus tamen omnibus unum:
infantes, iuvenes, sic moriere senes.
21	ergo quid hinc facimus nunc te rogo, celsa potestas,
cum nihil auxilii possumus esse rei?
ploramus, gemimus, sed nec prodesse valemus:
luctus adest oculis, est neque fructus opis.
22	viscera torquentur, lacerantur corda tumultu;
sunt cari extincti, flendo cadunt oculi.
23	ecce vocatur amor neque iam revocatur amator, .
24	nos neque iam repetit quem petra mersa tegit.
25	quamvis clamantem refugit mors surda nec audit,
nec seit in affectum dura redire pium.
26	sed, nolo atque volo, migrabo cum omnibus illuc;
ibimus hinc omnes, nemo nec inde redit:
donec [ad] adventum domini caro mortua vivat,
surgat et ex proprio pulvere rursus homo,
coeperit ut tegere arentes cutis uda favillas
et vivi cineres de tumulis salient.
27	ibimus ergo omnes alia regione locandi,
ibimus ad patriam quos peregrina tenent.
28	ne cruciere igitur, pie rex, fortissime princeps,
quod geniti pergunt quo petit omnis homo.
29	quale placet figulo vas fictile, tale paratur;
quando placet figulo, vasa soluta ruunt.
30	quod iubet omnipotens, non possumus esse rebelies,
cuius ad intuitum sidera terra tremunt.
31	ipse creat hominem: quid dicere possumus? idem
qui dedit et recipit: crimina nulla gerit.
32	illius ecce sumus figmentum et spiritus inde est:
cum iubet, hinc imus qui sumus eius opus.
33	si libet, in hora montes freta sidera mutat
cui sua facta favent: quid homo fumus agit?
rex precor ergo potens, age quod tibi, maxime, prosit,
quod prodest animae cum deitatis ope:
esto virile decus, patienter vince dolores:
quod non vitatur, vel toleretur onus.
34	quod trahimus nascendo, sine hoc non transigit ullus:
quod nemo inmutat, vel ratione ferat.
35	consuleas dominae reginae et amantis amatae,
quae bona cuncta capit te sociante sibi;
maternum affectum placare iubeto dolentem,
nec simul ipse fleas nec lacrimare sinas.
36	te regnante viro tristem illam non decet esse,
sed magis ex vestro gaudeat alta toro.
37	deprecor hoc etiam, vitam amplam coniugis optans,
consuleas genitae, consuleas patriae.
38	talis erit populus qualem te viderit omnis,
deque tua facie plebs sua vota metet.
39	denique Iob natos septem uno triste sub ictu
amittens laudes rettulit ore deo.
40	David psalmographus genitum cum amisit amatum,
mox tumulo posuit, prandia festa dedit.
41	femina bis felix pia mater Machabeorum
natos septem uno funerc laeta tulit,
prompta aiens domino: 'semper tibi gloria, rector,
cum vis, summe pater, pignora mater habet',
unde deo potius referatur gratia nostro,
germine de vestro qui facit ire polo,
eligit et gemmas de mundi stercore pulchras
de medioque luto ducit ad astra throno.
42	messis vestra deo placuit, quam in horrea condit
dum spicis teneris dulcia grana metat.
43	non paleas generas, frumenta sed integra gignis,
nec recremanda focis, sed recreanda polis:
praesertim qui sic sancto baptismate puri
hinc meruere rapi, fonte lavante novi.
44	stantes ante deum velut aurea vasa decoris
aut quasi candelabris pulchra lucerna nitens,
inmaculatae animae, radiantes semper honore,
vivorum retinent in regione locum
inque domo domini plantati lumine vernant,
candida ceu rubeis lilia mixta rosis.
45	iusserit et dominus cum membra redire sepulta,
vestibit genitos tunc stola pulchra tuos
aut palmata chlamys rutilo contexta sub auro,
et variis gemmis frons diadema geret;
utentes niveam per candida pectora pallam,
purpureamque togam fulgida zona ligat.
46	tunc pater et genetrix mediis gaudebitis illis,
cum inter sidereos cernitis esse viros.
47	est tamen omnipotens, Abrahae qui semen adauxit,
vobis atque dabit Iob quod amore dedit,
restituens numerum natorum germine digno,
progeniemque refert nobilitante fide.
48	qui in solium David Salomonis contulit ortum,
pro vice germani cum redit ipse patri,
ille tibi potent de coniuge reddere natum,
cui pater adludat, ubere mater alat,
qui medius vestri reptans per colla parentum
regibus et patriae gaudia longa paret.

1	Item ad Chilpericum et Fredegundem
Post tempestates et turbida nubila caeli,
quo solet infesto terra rigere gelu,
post validas hiemes ac tristia frigora brumae,
flamine seu rapidi rura gravante noti,
succedunt iterum vernalia tempora mundo
grataque post glaciem provocat aura diem.
2	rursus odoriferis renovantur floribus arva,
frondibus arboreis et viret omne nemus;
dulce saporatis curvantur robora pomis,
et redeunte sibi gramine ridet ager.
3	sic quoque iam, domini, post tristia damna dolentes
vos meliore animo laetificate, precor.
4	ecce dies placidi revocant paschalia Christi,
orbs quoque totus item per nova vota fremit.
5	gaudia plus faveant per celsa palatia regum
et per vos famuli festa beata colant.
6	omnipotens nobis vestram addat in orbe salutem
atque diu patriam culmina vestra regant.

1	Epitaphium super sepulchrum domni Chlodobercthi
Flere monent populum crudelia funera regum,
cum caput orbis humo maesta sepulchra tegunt.
2	hoc igitur tumulo recubans Chlodobercthus habetur,
qui tria lustra gerens raptus ab orbe fuit,
de proavo veniens Chlodovecho celsa propago,
Chlodacharique nepos Chilpericique genus;
quem de regina sumpsit Fredegunde iugali,
auxerat et nascens Francica vota puer.
3	quo patris et patriae dum spes adolesceret ampla,
accelerante die sors inimica tulit.
4	sed cui nulla nocent queruli contagia mundi,
non fleat ullus amor, quem modo cingit honor.
5	nam puer innocuus vivens sine crimine lapsus
perpetui regni se favet arce frui.

1	Epitaphium Dagobercthi
Dulce caput, populi, Dagobercthe, perennis amore,
Auxilium patriae, spes puerilis obis,
Germine regali nascens generosus, et infans
Ostensus terris, mox quoque rapte polis,
Belligeri veniens Chlodovechi gente potenti,
Egregii proavi germen honore pari,
Regibus antiquis respondens nobilis infans,
Chilpericique patris vel Fredegunde genus.
2	Te veneranda tamen mox abluit unda lavacri:
Hinc licet abreptum lux tenet alma throno.
3	Vivis honore ergo et, cum iudex venerit orbis,
Surrecturus eris fulgidus ore nitens.

1	Ad Gregorium episcopum pro metris Sapphicis
Pollente eloquio pervenit epistula cursu,
sed voluit voto tarda venire meo.
2	nec tamen offendit, quamvis remorata requirit,
quem tenet adstrictum mente ligante virum.
3	.
4	cum cupiam, talem qualis fuit ille Nazanzo
Gregorium ut repares dogmate, sede parens.
5	quaeque iniunxisti, pater, ecce poemata misi,
et mihi proficient si tibi, care, placent.
6	hoc mandas etiam quo Sapphica metra remittam:
da veniam, modici dum seges urguet agri.
7	dum meto, da spatium: tibi mox parere parabo;
si saturer fructu, fors meliora cano.
8	condere si valeo, cum metro mitto libellum;
quae cape tu voto quo tibi dictat amor.

1	Item ad Gregorium episcopum
Corde iucundo, calamo venusto
litteras mittis cupiente voto,
blanda conscribens Serie salutis,
care Gregori:
exigens nuper nova me movere
metra quae Sappho cecinit decenter,
sic Dionaeos memorans amores,
docta puella.
2	Pindarus Graius, meus inde Flaccus
Sapphico metro, inodulante plectro
molliter pangens citharista, blando
carmine lusit.
3	cur mihi iniungis lyricos melodes,
voce qui rauca modo vix susurro?
eloqui chordis mea dextra nescit
pollice dulci.
4	qui vel haec olim mihi si fuissent
nota prudentum docili Camena,
per tot oblitus fueram benignam
tempora Musam:
cum labor doctis sit, ut ista pangant
dogma nec quisquam rapienter intret
et satis constent resonare paucis
metra poetis.
5	non leve est nautae rate transfretare
vincere aut vastum pelagus natatu;
vix procelloso repetunt sub austro
carbasa portum.
6	arduum nobis iter et profundum,
quo iubes pergi: tamen ibo votis;
si minus possum pedibus viare,
ducor amore.
7	praestitit, pastor, tua mi voluntas
codicem farsum tumido cothurno
quemque paupertas mea vix valebat
tangere sensu.
8	regiis verbis humili repugnat,
divites versus inopi recusans
et mihi Mopso reserare nolens
docta sophistis;
disputans multum Variante milto
quaeque sunt rythmis vel amica metris,
Sapphicum quantum trimetrumve adornet
dulcis epodus.
9	multus auctorum numerus habetur
plura dicentum modulo canoro,
quae volens isto memorare metro
nomina frango.
10	maxime qui nunc resolutus arte
postque bis denos loquor istud annos,
clara quod scripsit citharam terendo
Lesbia virgo.
11	scire qui vult haec, Libycas harenas
ante per litus numerare tendat,
cuncta quam metris ratione cauta
carmine cingat.
12	nam moras feci, remoratus ipse,
pluribus causis modo hinc et inde,
nec vacans legi placida quiete
dulce sophistae.
13	scito nam, pastor, nec adhuc cucurri
ordinem totum religens libelli;
sed satis, crede, est, satis est amanti
sola voluntas.
14	ergo laxatus celeri volatu
ad patrem sacrum comitante voto
et sibi nostrum renovans amorem
perge, libelle.
15	forte non possum piger ire gressu
quo vocat blandus meus ille vultus:
in vicem nostram, rogo te, libelle,
redde salutem.
16	sit memor fili pater, ore dulci
hunc precans qui nos, mare et astra fecit,
ac piis votis bene se colentem
pectore servet;
feminae carae, sibi mente nexae
quem colunt, Agnes, Radegundis: idem,
sicut exposcunt vice filiarum,
solve salutem.
17	adde Iustinam pariter precantem,
nempe commendans famulam propinquam,
et refer quantum sibi cara profert
neptis honorem.
18	haec tibi promptus prece voce mente
solvo, vix implens, ego pauper arte,
sed tamen largo refluens amore,
care Gregori.
19	Domine et dulcis ora pro me et tibi reputa qui me in Galliis posito post tot annos ...
VIII
Ad Baudoaldum episcopum
Summe sacerdotum, bonitatis opima facultas,
culmen honore tuo, lumen amore meo,
officiis venerande sacris, pietatis alumne,
pignore amicitiae corde tenende meae,
florens in studiis et sacra in lege fidelis,
semper agens animae dona futura tuae:
te, pater, ergo precans terram freta sidera testor,
ut velis ore sacro me memor esse tuum.
20	IX
Ad Sidonium episcopum
Reddita ne doleas, felix Magantia, casus:
antistes rediit qui tibi ferret opem.
21	ne maerore gravi lacrimans orbata iaceres,
te meruisse fame
porrigit ecce manum genitor Sidonius urbi,
quo renovante locum prisca ruina perit;
iura sacerdoti sacro moderamine servans,
per cuius studium crevit et ipse gradus.
22	parturis assidue gravidos, ecclesia, fructus ,
quam vir apostolico iunctus amore regit;
suscipit heredes caelesti germine natos,
tali nupta viro quando marita placet.
23	te vigili custode lupus non diripit agnos,
te pascente gregem non ovis ulla perit:
cautius in tuto per mitia pascua ducis,
toxica ne noceant, florea rura paras.
24	sis cibus ut populi, placide ieiunia servas
et satias alios subtrahis unde tibi.
25	nudos veste tegis captivo vincula solvens,
deposito reddens libera colla iugo.
26	exulibus domus es, [set] et esurientibus esca:
felix cui Christus debitor inde manet!
te doctrina probum, providentia sacra modestum
facit eloquio vincere mella tuo.
27	templa vetusta novans specioso fulta decore
inseris hinc populis plus in amore deum.
28	ut plebem foveas et Rheni congruis amnes:
quid referat terris qui bona praebet aquis?
hic quod fana micant, a te instaurata quod extant,
vivis in aeterno laude fluente tibi.
29	haec [habeas] longos meritorum fruge per annos
et crescente diu de grege vota feras.

1	Ad Ragnemodum episcopum
Summe pater patriae.
2	dulci mihi nomine Rucco,
interiora mei cordis amore tenens:
quidquid amicitiae veteris collegimus ambo
cescit in affectum semper, opime, meum.
3	nam mihi nulla meos oblivio tollit amantes:
ante sit extremum, quam mihi desit amor.
4	unde, beate pater.
5	properans dependo salutem,
optans longinquo te superesse gradu.
6	hinc etiam genitae reddunt tibi pectore grates
munere pro niveo marmore de Pario:
quae, quotiens epulae disco tribuuntur in illo,
in doni specie te pietate vident.
7	nam pro gemmarum Serie tibi reddat honorem
cui data proficiunt crux veneranda throno.

1	Ad Droctoveum abbatem
Vir venerande, sacer meritis et honore colende,
Droctovee, mihi semper amore pater,
qui de discipulis Germani iure beati
norma magisterii factus es ipse sui;
cuius pontificis sacra per vestigia currens
despicis hic mundum, [dum] cupis ire polo:
perge libenter iter caeli mansurus in orbe,
et pro me famulo, quaeso, precato deum.

1	Ad Faramodum referendarium
Dulcis amice mihi, memorabile nomen amantis,
promptus in officiis vir, Faramode, bonis,
si non ipse adii, te pagina missa salutet
solvat et obsequium quod minus ipse gero.
2	commendesque libens domnis me regibus, oro,
et referas grates pro pietatis ope.
3	inpenso affectu me pagina vestra requirat,
hoc remeante tamen redde benigne vicem.

1	Ad Lupum et Waldonem diaconos
Corde parentali, iugi pietate colendi,
hinc Lupe blande mihi, Waldo vel inde sacer,
ut bonitate pari simul estis honore ministri,
sic mihi consimili semper amore rati.
2	quod valeo facio: absens vel dependo salutem:
si non possum oculis, vos peto litterulis.
3	pontifici summo nos commendate, precamur.
4	regibus et domnis ferte salutis opus.
5	Droctoveo dulci, clero et concivibus, oro,
quod praesens facerem, vos adhibete vicem.
6	Mummolus egregius veneretur Caesariusque
et Constantino me memorate meo.

1	De basilicae sancti Laurenti trabe
Laurenti, merito flammis vitalibus uste,
qui fervente fide victor ab igne redis,
vir dilecte deo terreno in corpore quondam
(tunc quoque sidereus iam tibi sensus erat).
2	qui potuisti oculos tactu revocare sepultos,
rursus et in vacua fronte referre diem
(luminis extinctas iterum aecendisse lucernas
credimus hic signo te faciente crucis):
addita nunc etiam populis miracula praestas,
ut fidei tribuas indubitanter opem.
3	dum tua templa novant breviori robore plebes,
creveruntque trabes crevit et alma fides:
stipite contracto tua se mercede tetendit;
quantum parva prius, postea caesa fuit.
4	crescere plus meruit succisa securibus arbor
et didicit sicca longior esse coma.
5	unde recisa fuit, populis fert inde salutem:
si venit intrepidus, lumina caecus habet,
tu levita sacer, poena purgate fideli,
unde prius flammas, hinc modo lumen habes.
6	visa [his] temporibus venerandi antistitis acta,
sed tamen aeterno sunt memoranda die.

1	De domo lignea
Cede Parum, paries lapidoso structe metallo:
artificis merito praefero ligna tibi.
2	aethera mole sua tabulata palatia pulsant,
quo neque rima patet consolidante manu.
3	quidquid saxa, sablo, calces, argila tuentur,
singula silva favens aedificavit opus.
4	altior immitior quadrataque porticus ambit
et sculpturata lusit in arte faber.

1	Ad Chrodinum ducem
Inclite dux, meritis totum vulgate per orbem,
quem nimis egregium splendida fama refert,
non ego praeteream praeconia celsa, Chrodine,
ne videar solus magna silere bonis.
2	Itala terra tibi, pariter Germania plaudunt,
laus tua cunctorum semper in ore sonat.
3	clarus ab antiquis, digno generosior ortu,
regibus et patriae qui placiturus eras.
4	te tutorem alii nutritoremque fatentur
et fit certamen de pietate tua.
5	ut habeant alii, nulli tua dona recusas:
tu tibi plus auges quas bene fundis opes.
6	cui possis praestare, libens exquiris, et optas,
ut sis apud cunctos: hos facis esse tuos.
7	es generale bonum, nulli gravis, omnibus aequus,
iustitiae socium nulla rapina tenet.
8	mitis in alloquio, placidus, gravis atque modestus,
omnia cui data sunt, ut decus omne geras.
9	gentibus adstrictus, Romanis carus haberis,
felix qui populis semper in ore manes.

10)
1	Expositio orationis dominicae
Tanta pietatis profunda misericordia, filii dilectissimi, circa genus humanum nostri
patuit salvatoris, qua nos ereptos de concatenatis mundi naufragiis ad portum 
perpetuae detulit libertatis, ut nec verbis exsequi nec lingua patefieri neque ipsa valeat
cogitatione pulsari; cui parum videbatur de limo quod condidit quod cruore redemit,
quod baptismo renovavit, nisi ad salutis cumulum, mens nostra ne lapsum ignoranter
incurreret, instrueret etiam qualiter exoraret: ne, si non docuisset quemadmodum 
deberemus iustas voti preces offerre, essemus aut certe temerarii aut erroris nube 
confusi et nesciendo quae petere magis admitteremus peccatum, potius cum purgare 
deberemus admissum, et unde expectabamus posse venire suffragium, videremur 
incurrere detrimentum.
2	cum de oratione incondita fieret periculi plus causa quam voti.
3	(2) Inde retinentes eius mysteria et quam multa sint in brevitate conlata, propter 
aedificationem ecclesiae paucis docemus explicare, quia tunc nobis melius placebunt auditu,
cum patuerint intellectu.
4	itaque ad ipsum veniamus sanctae orationis sermonem.
5	(3) PATER NOSTER QVI ES IN CAELIS. Ecce vox domini praedicantis, de quo 
propheta dicit: nubes pluant iustum, arcanae scientiae lumen effudit et, ut nostram 
ariditatem sermonis imbre reficeret, veluti fons aquae salientis erupit. (4) Quis enim
tantum secretum mysterii caelestis hominibus revelaret aut hoc docere vel praesumeret
vel sciret? numquid Abraham, Moyses, propheta vel angelus, nisi unigenitus, cui soli
in maiestatis plenitudine pater est notus? nam reliqui tantum meruerunt de deo in
terra cognoscere quantum ipse de caelo voluit ministrare: filius enim, in quo pater
est totus unitate substantiae, non confusione personae, subiectum habebat hoc nosse,
non alterius munere, sed potestate naturae. (5) Ergo dicendo patrem nostrum esse
in caelis peregrinationem nobis significat dum sumus in terris, iuxta illud: incola sum
ego in terra.
6	unde videtur instruere, ut ad excelsa iugiter animum elevantes ea deo
tribuente festinemus peragere, quae nos in aeternae vitae beatitudinem placato patre
Christo duce faciant introire et promissa praemia filii valeant obtinere: unde audito
deo patre nullus tam crudelis sit filius, ut non festinet ad veri genitoris amplexus.
7	(6) Item congrue pater noster, quia homo renascendo per baptismum effectus est dei
filius, qui prius per praevaricationem factus fuerat inimicus et perditus: ergo cuius
gratia fruitur iam patrem libere confitetur.
8	sed licet non simus de eo patre sic filii
quomodo persona domini nostri Iesu Christi, quia ille de ipsius est natus substantia,
nos autem dignatus est creare de terra: attamen per gratiam unigeniti nos effici 
meruimus adoptivi, et ideo qui in ecclesia catholica ex aqua et spiritu sancto nascitur,
inter dei filios conputatur. (7) Item: pater noster qui es in caelis.
9	in hac 
confessione et deum veneramur et mandata sequimur et fidem nostram exponimus et eos qui
patrem in caelis denegant refutamus. (8) Item dicendo: pater noster habemus quod
in ipso diligere: agnoscendo deum habemus pariter quod timere.
10	timeamus ergo quod
iustus est, amemus quod pius est, ne quod ille sollicite contulit nos velimus perdere
neglegenter et divina beneficia nostro sint excessu calcata. (9) Quisquis ergo 
patrem illum appellat, sicut decet filium sic vitam suam inmaculate dispenset, quia ipse
est filius qui non contribulat genitorem, non exasperat coheredem, fratris caritatem
non violat, testamentum conditoris non dissipat, sequitur monita, festinat implere 
mandata: quod si recalcitraverit, proiectus contumaciter de possessione discedit, nec 
aliqua iam fronte hereditatem repetit quem admissi culpa damnavit.
11	unde qui ad deum
patrem venimus Christi fratres dicimur, si in peccati crimine non versemur: nam
amittit nomen filii qui fuerit servus peccati. (10) Quod autem non singulariter pater
meus, sed pater noster dicimus ad hoc pertinere cognoscitur, ut nullus pro se tantum,
sed generaliter pro omnibus misericordem dominum deprecetur, quatenus ab hoste 
perfido cuncti pariter liberentur. (11) Omnes enim qui in ecclesia conveniunt eodem
se muro concludunt, quoniam, etsi multa membra sunt, tamen in uno Christi corpore
continentur et ideo qui simul iunguntur in templo separari non debent nec in voto;
nam sicut in membris nostris respicimus qualiter humerus humero, manus manui,
pes pedi subveniunt, ita congruum creditur ut monitis orationibus lacrimis nobis ipsis
a nobis invicem succurratur, propter illud: invicem onera vestra portantes. (12) 
Denique frequenter alter pro alterius crimine confidenter obtinet qui pro se suggerere non
confunditur ex pudore, quia in suo facinore verecundia nil praesumit.
12	ergo 
unusquisque supplicet pro omnibus in commune.
13	quoniam sicut in se divisa domus non stabit,
sic unita ruinae non subiacet; et bene dominus auctor pacis sic docuit, ut quidquid
unus peteret omnibus videretur proficere. (13) Item bene pater noster additur, quia
nisi quis recte credat in Christo non potest habere patrem in caelo: non est enim ipse
pater Ariano Iudaeo Fotino Manichaeo Sabellio et reliquis pestibus veneno pravi 
cordis infectis et pessimae confessionis falce succisis, qui de filio quam iniuste a deo
patre nostro recensi sunt, ex patre suo diabolo frucore carnat.
14	et ideo nobis pater in
caelis est, qui recte filium confitemur in terris.
15	(14) SANCTIFICETVR NOMEN TVVM. Vigilanter considerandum est quid in hoc 
vocabulo admonitio divina significet, dicendo sanctificetur nomen tuum.
16	numquid invenitur
superior a quo deus pater sanctificari valeat, quasi ut nos videamur aliquid illi orando
praestare, cum magis ipse cuncta sanctificet? sed sanctificetur id est benedicatur 
nomen tuum incessanter omnibus linguis universis in locis, cuius dona sunt hoc ipsum
quod respiramus et vivimus. (15) Sanctificetur nomen tuum: deus cum sit omnium
elementorum concentu laudandus et sanctus, ut in nobis nomen eius sanctificetur, id
est firmiter teneatur, optamus et in ea qua nos abluit baptismi sanctitate vivamus.
17	(16) Ergo in hoc tempore non novam sanctificationem requirimus, sed quam 
incontaminatam percepimus ut sine vitii macula conservemus.
18	nam in homine fructus bonae
conversationis sanctificatio dei est. (17) Hoc quoque ordine nomen eius recte 
sanctificari dicimus, ut, si quis dono divinitatis vitam videat nobis esse sinceram, gratias
largitori referat et in nostris operibus sanctum nomen eius extollat, quoniam recte 
omnis laus illi redditur a quo vota conplentur. (18) Item sanctificetur nomen tuum:
quia ipsa oratione non continetur expressum in nobis sanctificetur nomen tuum, videmur
non tantummodo pro nobis optare sanctificetur nomen eius, sed et pro illis, qui 
necdum ad baptismi meruerunt gratiam pervenire; nam in Christi plenissima caritate 
docemur etiam pro inimicis orare, quia et ipse non amicos et fideles, sed adversarios
suos et culpabiles de mortis carcere liberavit.
19	(19) ADVENIAT REGNVM TVVM. Dubitare non licet dominum deum semper hic et
ubique regnare nec aliquando de regni sorte sanctam trinitatem sumpsisse principium nec
haberi fine claudendum, re vera cum apud deum stabilitate sua tempora non 
mutentur, cui nec sol occidit neque nox in vice succedit: sed dicimus adveniat regnum
tuum, non ut illi aliunde obveniat, id est ut ei regnum praestetur a superiore persona,
sed nobis scilicet ut illud adveniat, quod per mediatorem Christum poscimus 
repromissum, ut cum illo regnemus liberi qui in mundo servivimus sub lege peccati.
20	(20) Ipse enim postulavit a patre dicens: pater, ubi ego sum, et isti sint mecum, et
alibi: tunc iusti fulgebunt sicut sol in regno patris eorum. (21) Denique ob hoc 
evacuavit Tartaros, ut repleat caelos.
21	ergo hac ratione precamur ut regnum eius 
adveniat: non ut ipse, quod possidet, hoc adquirat, sed quod est nobis pollicitus ut 
persolvat. (22) Potest et sic intellegi: adveniat regnum tuum id est: veniat in corde
nostro regni tui sincerum desiderium, ut possimus diaboli vincere blandimentum; tunc
enim in nobis serpentina falsitate subdolus hostis non praevalet, quando nos constanter
respexerit divini regni desideria concepisse: id est, regnante Christo non possit in
nostris corporibus regnare peccatum. (23) Item cum dicimus adveniat regnum tuum,
admonemur ut nihil de terreni regni divitiis exspectemus qui omnem spem in futuri
regni facultate plantamus. (24) Item: adveniat regnum tuum.
22	agnoscimur his verbis
eas increpare personas quae saeculi istam vitam diutius volunt protrahere, cum omnes
iusti regnum illud ut festinanter veniat videntur optare. (25) Vel certe adveniat
regnum tuum hoc est: Christus nobis adveniat quem cotidie sanctorum chorus 
veneranter expectat, in cuius promissione se confidunt iusti regnare, de cuius adventu
apostolus ait: tunc rapiemur simul in nubibus obviam Christo in aera et sic semper cum
domino erimus. (26) Sed videamus, qui rapientur cum beato Paulo in nubibus:
numquid homicidae luxuriosi fallaces ebriosi adulteri rapaces maledici? tales enim
nisi correpti fuerint, non solum quia non possunt in illo itinere participari cum sancto
apostolo, cuius modo monita non secuntur, aut occurrere Christo vel paterna vel 
prosumunt: immo magis, si se a facie dei in fissuris petrarum valerent abscondere.
23	super
se cadere tunc montes optarent. (27) Ergo advertamus quibus illud regnum 
promittitur: beati pauperes spiritu, quoniam ipsorum est regnum caelorum.
24	in principio 
beatitudinum humiles corde praeposuit ac per hoc exclusit superbos et tumidos, ubi dicit
pauperes spiritu regnaturos. (28) Deinde: beati mites, beati qui lugent, beati qui
esuriunt et sitiunt iustitiam, beati misericordes, beati pacifici, beati mundo corde et reliqua.
25	ecce illi invitantur ad aeternam requiem qui tali desudaverint temporaliter in labore.
26	vere hoc est indeficienter regnare, coronam beatitudinis istis ornatam floribus possidere,
deum sine confusione mereri conspicere, quo praesente inveniet anima quod amavit.
27	(29) Nam si in hoc saeculo dicit se ad praesens humana regnare fragilitas et 
paupertas, si quaedam illi blandiatur de falsa prosperitate fugitiva felicitas: quanto magis
illud regnum quaerendum est, ubi semper liliorum rosarumque blandior lux adridet,
ubi pictura floris odoriferi non marcescit, ubi loci fecunditas neque nube premitur 
neque sole siccatur, ubi non finitur cum possessore possessio, ubi quidquid desiderat
animus dat aspectus, ubi iustus gemmas calcabit in plateis, quas modo reges non
habent in coronis, ubi mortalitas translata in inmortalitate cum angelis sorte simili
gloriatur, ubi hominibus et deo fit una possessio: ibi desideretur consortium ubi tantae
felicitatis gratia possidetur.
28	(30) FIAT VOLVNTAS TVA SICVT IN CAELO ET IN TERRA. Quid est quod sic 
petitur, ut fiat voluntas dei? numquid aliquis potuit eius resistere voluntati, ut non 
faceret aliquando quod voluit omnipotens? ergo non quia illum potest aliquid inpedire,
sed ut in nobis inpleatur eius voluntas operetur, quoniam adversario resistente nos
voluntatem eius inplere non possumus, nisi ipsius patrocinio muniamur. (31) Si vero
quaeritur quae sit dei voluntas, habes decem praecepta quae per Moysen dei sunt
voluntate vulgata; habes dei filium, qui patris voluntatem sciens quae erant 
abscondita reseravit et quae obumbrabantur in luce transfudit.
29	itaque voluntas dei est agnita,
excusatio non erit succursura. (32) Nam qui de caelo descendit ad terras, quid
aliud suae voluntatis esse vult credi, nisi salva redemptione nos debere caritatis et
humilitatis ornamenta sectari? quoniam et ipse hoc dignatus est facere ex caritate
nimia, humilitate sincera.
30	deinde qui templum sibi elegit in virgine, quid docet nisi
dona pudicitiae custodire? qui iustitiam coluit, dolum in ore non habuit, misericordiam
praebuit, culpas indulgenti laxavit, mundo corde semper incessit, quid aliud nisi quo
nos post sua vestigia verbis traheret et exemplis? (33) Ideoque orandum est, ut,
si perire nolumus.
31	ipsius voluntas operetur in nobis iuxta apostolum dicentem: qui in
vobis operatur et velle et operari pro bona voluntate; sicut alibi dominus noster locutus
est: non vos me, sed ego elegi vos. alioquin homo Christum inveni. (34) Beatus
Paulus voluntatem habebat ad Christum re vera.
32	cuius per ecclesias populum 
devastabat? sed quando redemptor dignatus est in persecutore suo magis pius esse quam
iustus, ut ad meliora accederet, eum per caecitatis amaritudinem castigavit et 
corporale lumen obduxit, ut ei spiritales oculos aperiret; de quo dixit: ego illi ostendam
quanta eum pro me pati oporteat. (35) Vnde et ipsam bonam voluntatem pietas
Christi contulit, non fragilitas humana possedit.
33	audiamus ipsum dominum Iesum
Christum in infirmitate carnis positum quid dixerit: pater, si possibile est, transeat a
me calix iste.
34	verum tamen non sicut ego volo, sed sicut tu.
35	filius dei dicit: verum
non quod ego volo, sed sicut tu, pater: et homo quare tam superbus sit, ut voluntatem
sibi ex se esse dicat ad bonum et non potius dei munus esse testetur? (36) Quod
si bona voluntas ex homine est sine dei inspiratione, dicat ergo Christianus in 
oratione: fiat voluntas mea, quoniam bona est.
36	sed absit ut hoc aliquis confiteri 
praesumat.
37	immo magis deprecetur ut fiat voluntas dei in homine, non hominis voluntas,
quae bonum velle non habet nisi dominus inspiret iuxta illud: deus meus, misericordia
eius praeveniet me.
38	ergo non hominis voluntas praevenit deum, sed dei misericordia
praevenit hominem non voluntatem; quoniam sicut Scriptum est deus est qui iustificat
impium; item: spiritus ubi vult spirat. (37) Igitur quare non unusquisque 
recognoscit tenebras suas, ne inluminatus tamquam lampas, quae aliunde succenditur, per
ventositatem suae superbiae extinguatur et subducto splendore maneat in caecitatis
caligine, dum, si quid bonum velle habet, sui esse putet arbitrii et non exinde 
gratias referat conlatori, ne audiat quod dicitur: qui autem non habet, et quod habet 
auferetur ab eo? hoc est: per gratiam praevenitur, nisi deo illud adscripserit, per 
superbiam hoc amittet; quoniam iuxta scripturam ipsa voluntas a domino praeparatur.
39	(38) Audiamus in hac parte doctorem ubi dixit: qui loquitur mendacium de suo loquitur.
40	quare non addidit et: qui loquitur veritatem de suo loquitur, nisi ut hoc exemplo,
quando veritatem aliquis loquitur, de dei gratia, non de suo habuisse hoc bonum 
specialiter agnoscatur? quoniam de nostro solum habemus mendacium.
41	nam cum ipsa
veritas deus sit qui loquitur de deo, unde in homine mendace causa veritatis sit, nisi
ipsa veritas se ministret, hoc est, nisi in hominem ipsam bonam voluntatem deus
veritatis inspiret qui et velle tribuit et posse conplevit? (39) Sed si quis obiciat
quod apostolus ait: velle adiacet mihi, cum ipse dicit: deus qui in vobis operatur et
velle et operari pro bona voluntate: ergo si quis dicat quia ipsam bonam voluntatem
deus non inspirat: quantum ad hanc intellegentiam, beatus apostolus discrepat 
sentiendo diversa; sed absit ut ille vir pacificus, qui uno eodemque locatus est spiritu,
in his dictis ecclesiae generasset scandalum. (40) Vnde doctor gentium velle sibi
adiacere dicebat? quoniam non solum inspiratus, sed etiam vas electionis fulgebat qui
docuit dicens: deus est qui in vobis operatur et velle, deinde: quid hohes quod non 
accepisti? ac si diceret: quid boni est in te, nisi det ille qui fecit te? (41) Nam si
bonam voluntatem deus non confert, sed ex te est quod tu habes, iste mentitus est.
42	quid est quod habes, quod non acceperis? unde tolle dei voluntatem: mox agnosco,
si tu per te ad bonum habes aliquam voluntatem, cum nisi a Christo velut lucerna
inlumineris, cotidie, nesciendo quid elegerit divina potestas, excedis. (42) Dicamus
humiliter quia nihil boni velle habemus, nisi singulis diebus domino largiente 
sumamus, iuxta quod legitur: omne datum bonum et omne donum perfectum desursum est,
ut domni Pauli teneant dicta concordiam et nos omne bonum ad dei referentes gratiam
fidelem consequamur doctrinam.
43	nam qui cum apostolo Paulo, id est oculo ecclesiae,
et cum beato Augustino eius sequace consonat, in eo ignorantiae caligo non regnat.
44	(43) Quod autem de duabus viis, id est spatiosa et angusta, dicitur, ut quis per quam
elegerit gradiatur quid est? per spatiosam laxatis frenis libere discurrimus famulando
peccatis; in angusta vero consideremus apostolum dicentem: vocatione qua vocati estis
per dominum Iesum Christum. (44) Et ideo non elegit aliquis neque ad viam 
pervenit nisi vocatus fuerit ab ipso qui via est et vita et veritas.
45	sed in hac via cum
apostoli verbis et praeceptis euangelicis excurramus dicentes ad eos qui iam ex 
Iudaeis in Christo erant fide conversi: si vos filius liberaverit, tunc liberi eritis. (45) Et
quando sit istud adtendite ipso domino praedicante: si manseritis in verbo meo, vere
discipuli mei estis et cognoscetis veritatem et veritas liberabit vos; ac per hoc hortatur,
ut sequendo illud quod dedit per gratiam nos ad veram liberationem perducat.
46	unde
tunc homo in bonum perfecte liberum possidebit arbitrium, quando omnino non poterit
servire peccato. (46) Item fiat volumtas tua sicut in caelo et in terra, id est: sicut
in caelis angeli, ita te homines venerentur in terris; et quemadmodum illi concordia
inculpabili, caritate devoti in laude dei videntur iugiter inhaerere, ita nos in suo 
timore et amore iubeat sine labe purgare. (47) Item fiat voluntas tua, id est: sicut
spiritus, qui de caelis est.
47	caelestia cogitat, ita caro, quae de terra est, terrena non
cupiat, sed quae sunt spiritus , haec intendat et quasi facta concordia pariter ad 
caelos ascendat. (48) Ergo sicut in caelo, id est in spiritu, ita in terra, id est in
carne, fiat dei voluntas, ut iam post adventum Christi non caro, quae mater est 
criminis, spiritum festinet , sicut et Eva, decipere, sed Adam, qui est in typo spiritus,
carnem habeat famulantem; nec dominus ancillae, sed ancilla serviat dominanti.
48	(49) Sicut in caelo et in terra: homo ante baptismum carnalis esse describitur, post
baptismum spiritalis efficitur: ideoque pro illis qui adhuc sine lavacro loti sunt, a
nobis oratur ut, sicut nos videmur facti esse caelestes per baptismum, et illi, qui 
adhuc ab ecclesia peregrini sunt, tanto beneficio non fraudentur, sed per munificentiam
domini nobiscum dona similia consequantur; quia et cum illi consortes facti fuerint,
nos facultatem non amittimus, sed augemus.
49	quare sit autem invidia, ut homo non
oret pro homine, cum Christus, ut nos adquireret, suo sanguini non pepercit?
(50) Item fiat voluntas tua.
50	voluntas patris erat quod filius praedicavit, quod operatus
est, quod passus et mortuus est et resurrexit; sicut ait: non veni voluntatem meam
facere, sed voluntatem eius qui me misit, patris.
51	ergo orandum est, ut nos similiter
mereamur dicere agere sustinere et in ipso resurgere, ut possimus cum ipso regnare.
52	(51) Item fiat voluntas tua.
53	deus incommutabiliter bonus quid aliud nisi semper vult
bonum, quamvis nos moles inpediat peccatorum? ergo bene videmur optare, ut nobis
ea contingant quae deus vult, cum sciamus illum bonae voluntatis haberis.
54	(52) PANEM NOSTRVM COTIDIANVM DA NOBIS HODIE. Considerandum est quam
mirabiliter orationis huius ornatus sit textus, ut nominatis aeternis temporalia 
peterentur.
55	nam tria ista quod poscimus, id est: sanctificetur nomen tuum, adveniat regnum
tuum, fiat voluntas tua, propter aeterna consequenda hic sunt necessaria et hic 
incipiunt, sed perfecta in futura vita possideri credenda sunt et perpetua permanebunt.
56	(53) Ergo panem nostrum da nobis quantus animae et carni est necessarius, spiritaliter
vel corporaliter, et dimitte nobis debita nostra, sicut et nos dimittimus debitoribus nostris
et ne nos inducas in temptationem, sed libera nos a malo ad praesentis vitae 
opportunitates pertinere videntur.
57	denique nominis eius sanctificatio et regnum eius in spiritu
et corpore nostro post resurrectionem perfecte manebunt. (54) Item panem nostrum:
quisquis ad veram salutem pervenire meruit, Christum esse panem vitae perpetuae
non ignoret, quia dixit: ego sum panis vivus qui de caelo descendi.
58	unde iste panis
non est communis cum reliquo, quia ille corpora protegit, iste novit animas enutrire;
et qui illum manducat esurit, qui autem isto fruitur nulla fame torquetur.
59	et ideo
tanto magis iste cibus quaerendus est quanto plus reficit epulatus. (55) Quod vero
cotidianum panem petimus, hoc insinuare videtur ut communionem eius corporis, si
est possibile, omnibus diebus reverenter sumamus: quia cum ipse, vita nostra, sit
nutrimentum nostrum, peregrinos nos facimus, si ad eucharistiam tardi accedamus.
60	(56) Item dum dicimus: panem nostrum da nobis hodie, cognoscimus non nobis 
sufficere quod praeterito die deum rogavimus, nisi et eo qui in praesenti est orationi 
vacemus: propter illud: sine intermissione orantes. (57) Sive sic advertendum est,
quod, postquam ad Christum pervenimus et mundum cum pompis suis reiecimus, non
nobis necesse sit ad escam amplius quam cotidianus usus exigit ut quaeramus re
vera, cum adventum domini iugiter expectemus: nam inpedimenta mundi faciunt 
homines miseros.
61	et sciamus panem illi sufficere cui deus non deficit; quod Helia 
habitante in heremo ministravit.
62	(58) ET DIMITTE NOBIS DEBITA. Bene post escam quaesitam postulatur venia
peccatorum, ut qui dei cibo pascitur deo vivat, si ei dimittantur peccata; et congrue,
ne se humana extollat superbia, petendo veniam videtur confiteri delicta; cum tamen,
si purgari desiderat, saepius ad orationem recurrat. (59) Convenienter autem 
debita peccata dicuntur, quia et debentur et requirenda sunt.
63	nam sicut debitum a
creditore requiritur, ita peccatum a deo in die iudicii necesse est exigatur, nisi hic,
dum vivimus, per pietatem eius indulgentiae ista nobis exactio condonetur.
64	et merito
hic remittat cuncta rogamus ubi delicta committimus, quoniam in futuro sicut peccare
non licet ita non vacat paenitere. (60) Sed addendo SICVT ET NOS DIMITTIMVS 
DEBITORIBVS NOSTRIS qui pium se ostendit et legem inposuit, ut nisi quis peccanti culpas
indulserit sibi indulgeri a domino non expectet, propter illud: in qua mensura 
mensurati fueritis remetietur vobis; item misericordiam et iudicium cantabo tibi: quoniam qui
in nobis pius est vult nos esse aliis miserentes, unde merito de culpa vapulat qui
magistri verba declinat.
65	summa est eleemosyna alteri remittere quod in te videatur
peccasse. (61) Item dimitte nobis debitum: quid ergo? de baptismi fonte surgentes
et corpore Christi communicantes mox nobis dimitti peccata? sed fragilitas nostra 
conservare puritatem lavacri non valet, [ut] de fonte percipit, nisi dignetur dei gratia 
custodire.
66	et bene: sicut et nos dimittimus debitoribus nostris, ut ostenderetur quia deus
pacis cum omnibus vult nos concordes.
67	(62) NE NOS INDVCAS IN TEMPTATIONEM. Numquid deus aliquem in laqueum
temptationis inducit aut ab inimico cupiat subplantari, qui monet ne incidatur? ...

1	Ad virum inlustrem Salutarem
Inter humanae condicionis subripientia vulnera, quae semper incerto tramite 
nutantium animorum ac labentium temporum reddunt vota suspecta, nihil est in aliquo
aliquid magis quod cruciet, quam quemquam aut non videre quod cupiat aut videre
quod perdat; cum trepidans animus in utroque non modico sub fasce succumbat, dum
pendulus spectat diuturne quod habeat et, ut habere coeperit, mox amittat, scilicet
adflictus donec inpetret, elisus si perdit; sed gravius hoc iaculo res illa percellit, quod
inter spectare vel spectata amittere illic spes tenditur, hic damnatur, illic dubius 
maeror an habeat, hic certus dolor est si relinquat. (2) Habet hoc insitum natura 
praevaricatione protoplasti parentis ad nos decursa morte multata, ut saepe quod vix 
adquiritur mox linquatur; serpentis inveterati dens a radice sic perculit, ut nec arbor
steterit quin stirpe mortis fixa vivat. (3) Misit hoc posteris hereditas parentalis, ut
iacentes morti quaeramus vivere morituri: vulnificavit cunctos infelicis arboris 
adquaesita possessio, quae blandientibus pomis prolem prius nocuit quam nutrivit; quo certe
sub epuli specie mors intravit.
2	ferali tactu laesit hoc parentes et posteros: illos 
gustus, nos sucus: quoniam virulentae suasionis poculum, quod pater male sorbuit, in
prolem transfudit et, ut ita dictum sit, quod a fonte manavit, in rivum defluxit.
3	(4) Intulit hoc igitur illa mater de genere sed noverca de crimine, infelix cunctis Eva
monades, quod certe sola sic extruit ut universa destrueret, cum veterata machinatione
decipulae rudem virum perderet et periret.
4	sed proles quid boni faciat, si se in 
calumniam vel mali parentis extendat, aut ut illum iterum detrahendo remordeat qui semel
morsu perierat, cum ipse sibi suffecerit suus lapsus, noster occasus? (5) Itaque puto
incongruum si vel illum remorsero per quem gratis venit ingratum, cuius occasione
vitalis alimoniae mors coepit depasci, cui dum oculorum apertio promittitur, lux fugatur
et divinitate promissa homo lapsus redit in terram: hinc est quod prolem genitam
nocens esca traxit in praedam. (6) Fecit illa captivitas nos prosperis exules,
adversis consortes, et tantum peregrinatio gravior, quam mors dura notior.
5	nascitur
ab Adam vetere usque ad novum hominem vita nostra cum morte. (7) Hinc se nec
Abel exuit nec Enoch effugiet neque Noe se subtraxit, qui diluvio mortem distulit non
mutavit; hoc patriarcha non rennuit, hanc legem legifer non avertit, propheta sustinuit
et plus quam propheta succubuit: Sarra quoque, Rebecca Rachel Anna Elisabeth, licet
sexus inferior, tamen hoc simul bibit amarum. (8) Quid conqueratur de reliquis,
cum ipse triumphator mortis pro parte qua caro factus est et morti subiectus est? nec
fuerat plenus homo, si non sensisset et tumulum; nec deus crederetur, nisi surgeret
de sepulchro. (9) Hinc est quod loquor, carissime et fidae dilectionis mihi voto
conexe, eo quod tuos per apices natae sanctae transitum conqueraris, vix singultu 
rumpente indicans calamo tristi, decennalis aetatis inruente funere pubertatis tenerae
floscula marcuisse, cum paene nuptiali retracta de limine non ad patris votum thalamo
datur sed tumulo, et diverso cantico non toro traditur sed sepulchro, ad cuius forte
vota iam festinans familia fervebat, sedule parentela excitabatur et patria, mater erat
prece suspensa, ipsa adsurgebat cura nutricis: iuncea pubertate, rosea modestate,
festiva arte sui sexus ornata. (10) Sed quo me rapit formae decor se prodere tam
cito fugax, quo caro mendax, cum defunctae si praedicetur gloria, adcrescant lamenta?
(11) Habuisti igitur istud pater, sed non tuum: reddidisti potius commendatum. 
6	ploratur velut amissum; sed consideretur non perditum quod ad Christum redit intactum.
7	(12) An certe conquereris quasi solus ista perpessus sis, cum casus hic vincat et reges?
an felicior Augusto, fortior Alexandro, favorabilior Traiano, sanctior es Theudosio?
cum hoc habeat obitu aequale tam miles quam princeps: patienter dolendum est quod
habes commune cum mundo. (13) Quantas autem feminas ab ipso primo conplexu
retraxit ad tumulum, et pertulerunt dispendium agnito viro, non habito: quae bis 
lamentandae sunt: antea pudorem perdere, sic perisse! (14) Vnde quamvis 
conqueraris talem te tali casu amisisse subolem, nulli tamen novum est, ut non potuisset
hoc vitare puella quod venit per feminam.
8	illud potius inspice, ut ista res funeris
sit virtutis, et ad illorum exempla te coaequa qui dolore victo surgunt ad palmam.
9	(15) Habes itaque inter ipsa patientiae culmina primum velut in specula Iob censuram
et normam, qui pro filiis domino sic gratias retulit tamquam si tunc acceperit cum
amisit. qui vir experientiae voluntati divinae tradidit totum, ne caderet. (16) Quid
vero? David fortis, licet Goliam subdiderit, non se velut faenum nutui caelesti 
substravit, cum filio amisso lavit, epulatus est? ne repugnet, intellegens uni cedere qui
cuncta formavit, servus fidelis timuit offensam boni domini provocare vel murmure.
10	quem ut iungeretur divinas ad nuptias, iugiter diffluebat pius pater per lacrimas.
11	potestis autem conicere quia talem non tolleret, nisi suis thalamis placuisset.
12	unde
nosti abyssos divini consilii vel tuae natae qualis in corde concupiscentia latitavit?
fortassis hoc antea elegit quod meruit et illud prodiit quod optavit. (17) Qua
de re, vir optime, esto tibi vix iudex et pater es; hoc est si per caritatem te 
temperes et te iudices, non offendis: praesertim cum te mitiget promissio redemptoris et
praeconis Pauli vox simulata tonitrui, quia in ictu oculi resurgere maturabunt sepulti
et vivent sub umbra Christi, de virginitate securi.

1	Item alia
DOMINIS INLVSTRIBVS CVNCTAQVE MAGNIFICIS, OMNI DESIDERIO CONPLECTENDIS, 
SERVIENTIBVS DOMINORVM. Si humanae consuetudinis isto se generaliter per omnes unus usus
extendit et ab antiquis atavis ipso tradente genere et ad nos usque naturali 
quodammodo lege pervenit, eo quod post triticei panis oblectantem candorem vel suavitatem
pascentem ad hordeaceae frugis aristosa cibaria fastidioso nimium dente nare fauce
transitur (cum delectabilis escae dulcedine permutante ad convivium pergere, nisi
fames urgueat, austeritas epuli non invitat), hinc est quod inlustris ac magnifica 
celsitudinis vestrae gratia, copiosa cotidianae disciplinae doctrina superinundante refecta
et ferventis ingenii studio lucubrante polita, post illum, ut dixerim, detersum 
eloquentiae vestrae nitorem et perspicue darum exercitatione purgante ad linguae nostrae
rubiginosam facundiam fastidiose vestri sensus fulgida lux inclinat: cum tale sit quod
sermonis nostri rumores vacillantes auditis, ac si post epulas coturnicis aut fasidis
viris delicatissimis cibos ingeram pecuales. (2) Sed inter haec una spe 
praesumptionis videor animari eo quod aliquatenus post regales delicias esca desideretur ruralis
et saepe rusticus offerat quod animum potentis oblectat. (3) Nam quamvis regum
conviviis auro intermicante purpurata palla coruscet, saepe tamen iucunditate placere
mensa plus adsolet vel adumbrata foliis ordinatis ex palmite vel superiecto hederae
corymbo crispante.
2	igitur habet et de silva reductus pastor quod proferat; cui si
desint reliqua, tamen dignantem convivam vel de lacte dives invitat. (4) 
Quapropter dominationi, celsitudini et, teste domino loquor, profusae dulcedini vestrae
salutes venerabiliter ac desiderantissime persolventes aeterni regis clementiam 
deprecamur, ut domnis praecellentissimis feliciter regnantibus ac vestrae potestatis officiis
crescentibus ita fugitivae huius vitae spatia producantur, ut illi piissimo tramite 
gubernando et vos sine macula fidelissime serviendo creatoris ac redemptoris nostri 
desiderato pariter intretis in regno, sperantes in Christo de vestrae caritatis affectu 
humilitatem nostram peculiariter omnibus sanctis et domini famulis, sed etiam domnis
regnantibus vel eorum fidelibus proflua dulcedine commendetis: hoc fiducialiter 
deprecantes, ut veneratorem vestrum, portitorem praesentium, hominem domnae Radegundis
matris vestrae, animae sanctae, vel ea quae pro utilitate necessitate praedictae 
domnae suggesserit coram Christo et eius angelis, tam pro sui necessaria quam prece
nostra proprium habere dignemini.
3	indubitabiliter intimamus, ut quod pro causa illius
apud praesentes domnos reges inpendetis apud aeternum regem centuplicato munere
suis orationibus adquiratis.

1	Item alia
Celsitudinis vestrae legatis transcurrentibus omni caritate refectas nos insaturabili
voto suscepisse gratificamur epistulas: in quibus ut, quod erat nostrae relevationis,
consultum de vestri culminis incolumitate relegimus, inserendo commemorationem
dulcissimae filiae quod est de maerore partimur. (2) Denique quibus fuit in 
vivente participata laetitia, sint communes lacrimae necesse est in defuncta; nec ratio
suadet, ut sola tibi privilegium defendas in fletu, quae habuisti in cuius nos conpari
ligaremur affectu: quoniam licet formata vestris ex visceribus processisset, tamen non
minus adulta nostris in pectoribus habitavit, quippe quae producens partum ex utero
transmiseras quasi in nostro gremio recepturum; ut cum a vobis esset, etsi non corde,
tamen corpore recessura, nobis velut in vestra vicarietate fieret amplectenda. (3) Hinc
est quod, [quod] matri de illa genitalis causa contulerat, mihi totum velut adoptivus
amor explebat, quia, cum vobis genita, nobis tamen erat renata.
2	equidem 
optaveram pro meritis eius, illa superstite vobiscum loqui de gaudio magis, quam tristis
conlatio nasceretur ex fletu.
3	sed invida rerum series, quae illud celerius subripit
quod magis placere cognoverit, rem mihi desiderabilem paene uno momento et offerre
voluit et auferre.
4	vel quare nobis rem attulit quam subducere festinavit? cum
nihil sit in humana condicione crudelius quam aut non videre quod habeat aut videre
quod perdat. (4) Sed quousque suum maerorem dolor inportunus exacuit ac 
praeceps sine freno moderatae consolationis excurrit? cum intellegat hoc temperari debere
quod emendare nequiverit et aequanimiter toleret quod infectum facere non valebit;
praesertim cum in illa tot admiranda refulserint, ut nec apud homines in sermone
defecerit et apud deum de opere praemia viventis expectet. (5) Nam praeter 
reliqua bona quae cum illa laudanda sunt (nec tamen clausa iacent in tumulo dum 
volvuntur per ora cunctorum) hoc unum breviter adsero: si fides et persecutio Christi
martyrem facit, non habes in tali filia quod deflere, quia illi et recte credere contigit
et perferre, et licet festinasset in iuventute sors debita.
5	tamen est innocentia secura
de palma.

1	IN NOMINE DOMINI NOSTRI IESV CHRISTI INCIPIVNT VERSVS
De oratorio Artannensi
Quisquis ad haec properas venerandi limina templi
dona precaturus quae dat amore deus:
haec in honore sacri Gabrielis culta coruscant,
qui pia iussa dei rite minister agit,
Zachariae veniens qui nuntia detulit astris,
Elisabeth datus est quando propheta potens,
quique redemptorem e caelo regem omnipotentem
post ait ut terris ventre Maria daret.
2	quae sacer antistes nova tecta Gregorius effert,
ut sibi caelestes restituantur opes.

1	IN NOMINE DOMINI NOSTRI IESV CHRISTI VERSVS
Ad ecclesiam Toronicam quae per Gregorium episcopum renovata est
Emicat altithroni cultu venerabile templum
egregium meritis, nobilis arcis apex;
quo propria tunica dum operit Martinus egentem,
gestorum Serie fulgida signa dedit.
2	namque idem antistes, sacra dum mysteria tractat,
lumina gemmarum est visus habere manu,
ac de veste fuit quantum sua dextera nuda
tantum membra sibi gemma corusca tegit.
3	sanctus item domini almum dum benediceret altar,
de capite est visus flammeus ire globus.
4	quae modo templa sacer renovata Gregorius effert
et rediit priscus cultus honorque suus.
5	Fulgida praecipui nituerunt culmina templi
postque usus veteres praemicat aula rudis,
in senium vergens, melius revirescere discens,
diruta, post casum firmius acta situ.
6	Martini auxiliis operando Gregorius aedem
reddidit iste novus quod fuit ille vetus.
7	Clara supercilio domini delubra nitescunt:
alma licet merito, sunt quoque celsa iugo;
invida subruerat quam funditus ipsa vetustas,
ut paries liquidis forte solutus aquis,
quam pastor studuit renovare Gregorius aedem,
nec cecidisse dolet quae magis aucta favet.
8	Ambianis tremulum cernens Martinus egenum
dimidiae chlamydis mox ope membra tegit.
9	sed coram angelicis turmis se hanc nocte silenti
pauperis in specie Christus habere refert.
10	o sacer antistes, meritis referende sub astris!
unde tegis nudum, hinc tua palla deum.
11	Inter opima deus figulus quae vascula fecit
Martinus meritis vas in honore nitet.
12	leprosi maculas pretiosa per oscula purgans,
cui quod ab ore dedit pax medicina fuit.
13	ulcera morbosi curans sic fauce beatus,
quod Iordanis agit tacta saliva facit.
14	Quam generosa fides Martini in saecula civis!
qui quocumque fuit, mors ibi perdit iter.
15	denique cum extincto catechumenus ore iaceret,
se superextendens effugat arma necis:
sic viduae genito laqueato, deinde reducto;
est vir ubi iste dei, non licet ire mori.
16	Fanaticam pinum sanctus succidere cogens,
iustum ibi subposuit rustica turba premi.
17	caesa secure arbor cum iam daret alta ruinam,
ad crucis imperium est ire coacta retro.
18	quis vigor hic fidei, validae dum pondera pini
quo natura negat crux facit ire viam!
Serpentis morsu tumido suprema regenti
hic digitum ut posuit.
19	pestis iniqua fluit
collecto morbo huc et ab ulcere pollice tracto,
dumque venena cadunt erigit ille caput.
20	unguentumque novum, digitis traxisse venenum
et tactu artifici sic superasse neces!
Dum latro extinctus falso coleretur honore,
voce huc Martini cogitur umbra loqui,
publice se referens scelerum pro mole peremptum
se quoque nec iustum , sed magis esse reum.
21	o vox sancta, loqui defuncta cadavera cogens,
cui post fata iacens dat sua verba cinis!
Pergeret in fluvio dum vipera lapsa natatu
et prope litorei tangeret ora soli,
Martini imperio liquidas revocatur ad undas
transactumque viae lassa recurrit iter.
22	quantus amor domini tali sub corde calebat,
quando venena potens ipsa retorquet aquis!
Martini meritis aliis quoque febre crematis
sudores refluos pagina sicca dabat;
unde salutifero medicamine Charta fovebat
atque graves ignes littera tinguit aquis.
23	gratia quanta dei huius sermone rigabat,
febre ubi succensis fons suus ibat apex!
Alme, decus rerum, pie summe , Gregorius, arcis,
tu cui das sedem dat tibi templa sacer.
24	nam veteri fuerant haec funditus eruta lapsu
tecta, labore novo quae modo culta cluunt.
25	iure potestatis cui tu, bone conditor orbis,
haec danti in terris culmina redde polis.
26	Victa vetustatis per tempora culminis arca
diruit, ut melior surgeret aula solo,
quo sacra Martinus domini mysteria tractans
a capite igniferum misit in astra globum.
27	ne tamen ipsa ruens miserando fine iaceret,
pontificem meruit qui sibi ferret opem.
28	quae rediviva micans instante labore Gregori,
decidua in senio, floret honore novo.
29	fundamenta igitur reparans haec prisca sacerdos
extulit egregius quam nituere prius.
30	nunc placet aula decens, patulis oculata fenestris,
quo noctis tenebris clauditur arte dies,
lucidius fabricam picturae pompa perornat,
ductaque qua fucis vivere membra putes.
31	Leprosum purgavit
Pannoniae satio misit tibi, Gallia, fructum
gignens caelestem terra maligna dapem,
Martinum inlustrem meritis, qui munere divo
culmen in aetheria sede Senator habet,
qui leprae maculas medicata per oscula purgat,
curat et infectum pura saliva virum.
32	ad fluvium domini cui non fuit ire labore:
quod Iordanis habet, sanctus ab ore dedit.
33	qui sacer ipse mihi te, pastor, agente, Gregori,
Fortunato adimat tot maculosa reo.
34	Chlamys divisa
Dum chlamydem Martinus inops divisit egeno,
Christus ea memorat se bene veste tegi.
35	dives paupertas, dominum quae texit amictu,
cui deus occurrit qui dedit astra faber!
Tunicam dedit
Noscere qui mavis Martini gesta beati,
hic poteris breviter discere mira viri.
36	denique cum tunicam sacer ipse dedisset egenti
ac sibi pars tunicae reddita parva foret,
quod non texerunt manicae per brachia curtae
visa tegi gemmis est manus illa viri.
37	o nimium felix cui contigit in vice lanae
nobilium lapidum lumine membra tegi,
ut, cum adhuc cinere adspersus foret atque favillis,
artifice angelico gemmeus iret homo!
Mortuos suscitavit
Quid deus in famulis operetur opimus amator.
38	Martini gestis magna probare potes;
ducere qui meruit de morte cadavera vitae
rettulit atque diem reppulit unde necem.
39	Pinus excisa
Dum caderet Martinum arbor pressura beatum,
mox facit ipse crucem , pinus abacta redit.
40	quis non virtuti divinae commodet aurem,
dum trabe conversa dant quoque ligna fugam?
Idola prostrata
Idola dum cuperet Martinus sternere fulta,
conterit haec caelis magna columna ruens.
41	auxilium ad iusti dignando militat aether:
quanta fides cuius currit ad arma polus!
Falsus martyr
Forte colebatur dum quis pro martyre latro,
Martini adventu se probat esse reum.
42	virtutis merito fidei radiante corusco
nec tacet extincti nec latet umbra rei.


1	Ad Childebercthum regem et Brunichildem reginam, de natali sancti
Martini pontificis Toronici
Praecelsis dominis famulor dum corde pusillus
fluminibusque vagis per vada pergo rate:
ecce supervenit venerandi in saecula civis
Martini meritis luce perenne dies,
qui modo de Gallis totum mire occupat orbem,
et virtus pergit quo pede nemo valet.
2	qui velut alta pharus lumen pertendit ad Indos,
quem Hispanus Maurus Persa Britannus amat.
3	hunc Oriens, Occasus habet, hunc Africa et Arctos:
Martini decus est quo loca mundus habet;
quique per Oceani discurrit marginis undas:
omnibus ut praestet, circuit orbis iter.
4	per cinerem ascendens, per dura cilicia caelos
stat modo gemmatus, pauper in orbe prius,
quo patriarcharum decus est radiantque prophetae,
quo est sacra turba senum bis duodena patrum,
inter apostolicum numerum rutilante senatu
quo sedet ipse throno, rex sibi Christus amor,
quo excellit cum clave Petrus, cum dogmate Paulus,
fulget et in reliquis palma corona fides,
quo loca martyribus vernanti lumine florent
atque libro vitae est scriptus honore cruor,
quo confessores gemmata palatia complent
aeternumque tenent aurea tecta diem,
stat quoque post lacrimas ubi nunc Radegundis opima,
forsan et Eugeniam nunc tenet illa manu:
hos inter Martinus habet diademata pulcher
atque sacris lumbis fulgida zona viret,
cantat et egregios Christi de morte triumphos
atque resurgenti plaudit amore deo.
5	hunc quoque Martinum colitis quem, regna, patronum,
vos hunc in terris, vos memor ille polis:
vos intra angelicas turmas canat ille sub astris,
cui vos ante homines fertis honore diem.
6	nomina vestra legat patriarchis atque prophetis
cui hodie in templo diptychus edit ebur.
7	reddat apostolicos proceres reliquosque patronos
quem vos hic colitis vel pia festa datis.
8	pergat et ad Christum pro vobis ille precator
cui vos in templis vota precando datis.
9	ante poli referat sua haec sollemnia regem,
dentur ut hinc vobis.
10	regna.
11	salutis opes.
12	deputet et dominus vestrum hunc esse patronum,
ut modo qui colitur vos colat huius amor.
13	qui[que] dedit habitans miracula plurima terris,
distribuat vobis hic quoque mira potens.
14	cuius gemmata est tunc dextera visa beati,
vos simul et vestros protegat illa manus.
15	qui tunc promeruit revocare cadavera vitae.
16	hic quoque pro vestra vota salute ferat.
17	qui percusso homini abstraxit de carne venenum.
18	noxia de vobis ipse venena vetet.
19	qui serpentis iter fecit revocare retrorsum,
ipse graves casus hinc fuget ire retro.
20	qui de peste domum salvam dedit esse Lyconti,
haec domus incolumis floreat huius ope.
21	cuius opima chlamys tremebundum texit egenum,
eius apostolici vos tegat ala viri.
22	qui viduae matri revocavit ad ubera natum,
ipse tibi hic tribuat pignora, mater, ava,
ut Childebercthus maneat cum prole novella,
rex sua regna tenens et nova regna trahens,
de genita ut videas genetrix.
23	ut dulcius optas,
deque nuru cara quod tua vota rogant:
unde hic felices habeant sua festa fideles
et domini famulis sitis honoris apex,
quo tibi plus libeat, Brunichildis, habere patronum,
quando domum et dominos .
24	servat in orbe pius.
25	sic quoque te erudiat, regat et sic tramite ducat,
actibus ipsa piis ut sibi iuncta mices.


1	Ad eosdem in laude
Si praestaretur praeconia pandere regum,
non mihi sufficeret nocte dieque loqui.
2	qualiter hic populus dominorum pendet amore
et vestris oculis lumina fixa tenet.
3	vos, quibus et speculum et lux et dulcedo manetis,
carum ornamentum his simul estis, honos.
4	praecipuum donum placidum et placabile regnum,
ac vestro in statu est culmen in orbe pium.
5	hicque parentela et patria et tutela coruscat,
hic decus atque gradus, hic pietatis opus.
6	hic tranquilla quies, hic spes iucunda fideli,
postque deum in vobis dona salutis habent.
7	hic ego cum populo mea vota et gaudia iungo,
quae pius amplificans crescere Christus agat.
8	praestet cura dei vos longa in sede tueri,
caelesti ac dono regna tenere diu.
9	adquiratis adhuc nova vel possessa regatis
ac pie participes has foveatis opes,
ut tibi quae floret de nato et germine, messem
maturam videas, mater honore micans;
sic ut et ex genito genitisque nepotibus amplis
altera progenies inclita detur avae.
10	de Childeberctho dulcedine flore salute
fructum habeas genetrix, plebs sua vota videns.
11	de nata atque nuru cumulet tibi dona creator
cumque pio merito stes placitura deo.
12	hic ego promerear rediens dare verba salutis.
13	congaudens dominis parvulus ipse piis:
prospera sint regum, populorum gaudia crescant:
exultet regio, stet honor iste diu.

1	De navigio suo
Regibus occurrens ubi Mettica moenia pollent,
visus et a dominis ipse retentor equo.
2	Mosellam hinc iubeor percurrere navita remo,
accelerans tremulis pergere lapsus aquis.
3	ascendensque ratem gracili trabe nauta cucurri,
nec conpulsa notis prora volabat aquis.
4	interea locus est per saxa latentia ripis:
litore constricto plus levat unda caput;
huc proram inplicitam rapuit celer impetus actam,
nam prope iam tumidas ventre bibebat aquas.
5	ereptum libuit patulos me cernere campos
et fugiens pelagus ruris amoena peto.
6	gurgite suscipior subter quoque fluminis Ornae,
quo duplicata fluens unda secundat iter.
7	inde per exclusas cauta rate pergimus undas,
ne veluti piscem me quoque nassa levet.
8	inter villarum fumantia culmina ripis
pervenio qua se volvere Sura valet.
9	inde per extantes colles et concava vallis
ad Saram pronis labimur amnis aquis.
10	perducor Treverum qua moenia celsa patescunt,
urbs quoque nobilium nobilis aeque caput.
11	ducimur hinc fluvio per culmina prisca senatus,
quo patet indiciis ipsa ruina potens.
12	undique prospicimus minitantes vertice montes,
nubila quo penetrans surgit acuta silex,
qua celsos scopulos praerupta cacumina tendunt
hispidus et tumulis crescit ad astra lapis.
13	nec vacat huc rigidis sine fructibus esse lapillis:
denique parturiunt saxaque vina fluunt.
14	palmite vestitos hic respicis undique colles
et vaga pampineas ventilat aura comas;
cautibus insertae densantur in ordine vites
atque supercilium regula picta petit;
culta nitent inter horrentia saxa colonis:
in pallore petrae vitis amoena rubet,
aspera mellitos pariunt ubi saxa racemos,
et cote in sterili fertilis uva placet
quo vineta iugo calvo sub monte comantur,
et tegit umbrosus sicca metalla viror;
inde coloratas decerpit vinitor uvas,
rupibus adpensis pendet et ipse legens.
15	delicias oculis habui dapibusque cibatus,
haec iucunda tenens, navita regna sequens
hinc quoque ducor aquis qua se rate Contrua conplet,
quo fuit antiquum nobilitate caput.
16	tum venio qua se duo flumina conflua iungunt,
hinc Rhenus spumans, inde Mosella ferax.
17	omne per illud iter servibant piscibus undae
regibus, et dominis copia fervet aquis.
18	ne tamen ulla mihi dulcedo deesset eunti,
pascebar Musis, aure bibente melos :
vocibus excussis pulsabant organa montes
reddebantque suos pendula saxa tropos.
19	laxabat placidos mox aerea tela susurros,
respondit cannis rursus ab alpe frutex.
20	nunc tremulo fremitu, modo piano musica cantu
talis rupe sonat qualis ab aere meat.
21	carmina divisas iungunt dulcedine ripas,
collibus et fluviis vox erat una tropis.
22	quo recreet populum, hoc exquirit gratia regum,
invenit et semper quo sua cura iuvet.
23	Antonnacensis castelli promptus ad arces
inde per accedens sarcina pergo ratis.
24	sint licet hic spatiis vineta in collibus amplis,
altera pars plani fertilis extat agri:
plus tamen illa loci speciosi copia pollet,
alter quod populis fructus habetur aquis.
25	denique dum praesunt reges in sedibus aulae
ac mensae officio prandia festa colunt,
retibus inspicitur quo salmo fasce levatur,
et numerat pisces, cum sit in arce sedens;
rex favet in mensa, resilit dum piscis ab unda,
atque animos reficit quod sua praeda venit.
26	illuc fausta videns, huc laeta palatia reddens
pascens ante oculos post fovet ipse cibis.
27	praesentatur item mensae Rheni advena civis,
turbaque quo residens gratificatur edens.
28	ista diu dominus dominis spectacula praestet,
et populis dulces detis habere dies:
vultibus ex placidis tribuatis gaudia cunctis,
vester et ex vestris laetificetur apex.

1	Versus de oratorio Artannensi
Magna beatorum retinet haec terra talenta,
divinis opibus dives habetur humus.
2	pars dextra angelico Gabrielis honore coruscat,
gaudia qui mundo detulit ore sacro,
quando aeternalem concepit virgo salutem,
dona redemptoris nuntius iste ferens.
3	laeva est parte lapis tumuli, quem corpore Christus
pressit morte brevi, victor eundo patri.
4	hic quoque reliquiis micat ille Gregorius almis,
qui probus igne redit nec pice mersus obit.
5	sunt etiam Cosmas, Damianus et ipse, salubres
non ferro artifices, sed medicante fide.
6	est Iulianus item, gladio iugulatus amico,
plebs quem Arverna colens arma salutis habet;
Martinusque sacer, retinet quem Gallicus orbis,
cuius Christum operit dimidiata chlamys,
se tunica spolians nudum qui vestit egenum,
unde datae sibi sunt alba topazus onyx,
quae meruere aliqui hoc in corpore cernere sancti,
gemmarumque sonus quod patefecit opus.
7	additur hic meritis cum nomine Victor opimis,
munere martyrii qui tenet alta poli;
hic veteris virtute viri nova palma Niceti,
urbem Lugdunum qui fovet ore, sinu.
8	horum pastor opem corde, ore Gregorius orat,
vivat ut altithrono vir sine fine deo.

1	IN NOMINE DOMINI NOSTRI IESV CHRISTI
Versus facti in mensa in villa sancti Martini ante discriptores
Cum videam citharae cantare loquacia ligna
dulcibus et chordis admodulare lyram
(quo placido cantu resonare videntur et aera)
mulceat atque aures fistula blanda tropis:
quamvis hic stupidus habear conviva receptus,
et mea vult aliquid fistula muta loqui.
2	ecce dies, in quo Christus surrexit ab imo,
infernae legis rumpere vincla potens,
quando et vinctorum lacrimantia milia solvit
et revomunt multos Tartara fracta viros.
3	additur hic aliud, quod Martini aula beati
emicat haec ubi nunc prandia festa fluunt,
qui valuit gestis aures pulsare Tonantis,
obtinet et meritis quod petit alta fides,
qui pie restituit defuncta cadavera vitae
atque dei prompte praebet amicus opem;
cui successor ovans modo rite Gregorius extans,
ille quod adquirit, hic regit ore, fide.
4	qui rogat hic praesens, alibi licet insidet absens,
exhibet atque cibos pastor in urbe bonus.
5	nunc igitur celebrate diem sollemniter omnes
quos deus omnipotens hic dedit esse pares,
quos sibi Martinus collegit amore benignus
et facit ecce escas hic epulare suas.
6	ergo sub incolumi Childeberctho ac Brunichilde,
quos tribuit celsos regna fovere deus,
vos, quos miserunt, populum moderate fidelem
et relevate inopes, si quis et extat egens ;
ac bona de dominis noscendo et agendo benigna
sint quoque laetitiae pabula vestra fide.
7	quos invitavit Martini mensa beati,
sumite gaudentes quod dat amore dies,
quae bonus antistes noscendo Gregorius expers
plaudat et haec populus gaudia vestra canat.
8	cuius et haec domus est a Christo exoret amator,
reges, vos, populos ut tegat arce deus.

1	Pro puella a iudicibus capta
a Ad Gregorium episcopum
Exemplo domini mihi vel venerabilis orbi.
2	qui minimas non vis perdere, pastor, oves,
sollicitis animis curam per pascua tendens,
ne desint caulis, circuis ore greges:
hic igitur gerulus genitam flens impie demptam,
captivam subolem tempore pacis habens;
Martinique pii successor honore, Gregori,
qui pater es populi, hanc, rogo, redde patri.
3	iugiter ille sacris meritis inluminat orbes:
orbato hanc patri redde videndo diem.
4	b Item pro eadem re ad Romulfum
Si rapidis oculis te semper, amice, viderem,
sic quoque vix avidum me satiaret amor;
qui, si praesentis non possum cernere vultum,
te mihi vel scriptis, care, saluto libens.
5	hunc etiam famulum commendo, benigne, verenter,
et si iusta petit, hunc tua lingua iuvet,
qui tortus graviter genitam sibi luget abactam,
per vos ut redeat filia clausa, rogat,
paupere ut audito, dum estis medicina dolenti,
et vestris curis sit pia cura deus.
6	c Item pro eadem re ad Gallienum
Officiis exerte tuis 7 moderamine sollers,
sollicitus studiis, utilitate.
7	comes :
more mihi solito, dulcis, tibi debita solvo;
qui colo devinctus, reddo salutis opus.
8	sit commendatus homo quem male torsit iniquus,
perdidit et genitam, heu, miser iste suam.
9	huic da iustitiam de vulnere corporis emptam
et pie captivam fac remeare suam.
10	inter utramque necem cui lex et filia defit,
unus in ambabus rebus adesto salus.
11	d Item pro eadem re ad Florentinum
Dum pergit hinc quisque viam, mea pagina currat,
prodat ut eloquio quod sibi debet amor.
12	nunc quoque care mihi, bone semper, amice fidelis,
pectore devotus reddo salutis opus.
13	commendo hunc etiam famulum , dure ante redactum,
tortus qui legem nec meruisse gemit,
illa dolens gravius quam vulnera corpore fixa,
quod sibi subducta est filia parva, rudis.
14	audiat hanc vocem pietas miserando benigne;
quae sibi cum tribuis, hinc tibi magna dabis.

1	Ad episcopos in commendatione peregrini
Pontifices summi, fidei via, semita vitae,
quos dedit omnipotens luminis esse duces
custodesque gregi caelestis contulit agnus,
vos bene pastores, ut foveantur oves:
ecce viator adest peragens iter inscius illud
finibus Italicis, heu peregrina gemens.
2	exulis auxilium, errantis via, norma salutis,
ad reditum patriae sitis honore patres,
semina iactetis, mercedis ut ampla metatis
et redeat vobis centuplicata seges.
3	Fortunatus enim humilis commender opimis
ac per vos domino, culmina sancta.
4	precor.

1	De Platone episcopo
Provida disponunt reges solacia plebi
pontificem dantes quem probat alma fides,
ut colat Hilarium, quem dat Martinus alumnum,
et confessoris protegat ala potens.
2	dirigat hic populum successor honore beato.
3	et clerum ecclesiae qui moderetur ope.
4	floreat arce decens rex Childebercthus in orbe
cum genitis populo matre sorore iugo.
5	gaudia laeta paret praesentia sancta Gregori
et geminas urbes adiuvet una fides.
6	qui modo discipulo Platone antistite summo
sollemnem ecclesiae hic dedit esse diem.

1	Ad Armentariam matrem domni Gregorii episcopi
Felix bis meritis sibi Machabaea vel orbi
(nobilitas generis nobilior genitis),
quae septem palmas caelo transmisit ab alvo,
martyriique decus protulit ille uterus.
2	tu quoque prole potens, recte Armentaria felix,
nec minor ex partu quam prior illa suo.
3	illa vetus numero maior, tu maxima solo:
quod poterant plures, unicus ecce tuus.
4	fetu clara tuo, geniti circumdata fructu,
est tibi Gregorius palma corona decus.
5	me Fortunatum humilem commendo verenter
ac mihi caelestem quaeso preceris opem.

1	Pro comitatu eius Sigoaldo
Finibus Italiae cum primum ad regna venirem,
te mihi constituit rex Sigibercthus opem,
tutior ut graderer tecum comitando viator
atque pararetur hinc equus, inde cibus.
2	implesti officium custos, revocaris amico;
et mihi vel tandem iam mea cura redit.
3	dic, meus, [unde] venis post tempora plurima dulcis,
magnus honore tuo, maior amore meo,
promptus in affectu , Sigoalde benigne, clientum
et Fortunato nomen , amice, pium?
rex Childebercthus crescens te crescere cogat:
qui modo dat comitis, det tibi dona ducis.
4	de domino tali videant sua vota fideles,
cursibus et fiat prospera vita via.

1	Ad Sigoaldum comitem, quod pauperes pro rege paverit
Actibus egregiis praeconia fulgida fulgent:
laus tua, Christe, sonet, dum bona quisque gerit.
2	unde genus hominum placeat tu, summe, ministra,
nam nisi tu dederis, prospera nullus agit.
3	divitibus largus forte hinc et parcus egenis,
se ut redimat dives quando fovetur egens.
4	dulciter ista tui pia sunt commercia regni:
dum escam sumit egens, divitis auget opes.
5	pauper ventre satur satiat mercede potentem:
parva capit terris, praeparat ampla polis.
6	divitibus plus praestat egens quam dives egenti:
dat moritura cibi, sumit opima dei,
dans terrae nummum missurus ad astra talentum,
e modicis granis surgat ut alta seges.
7	dent, iactent, spargant, commendent semina Christo,
hic dare nec dubitent quae reditura manent.
8	da: sic Christus erit tibi thesaurarius inde;
praesta inopi quidquid reddere Christus habet,
hac animatus ope exposcens meliora Tonantis
nec dubitante fide quod deus ista dabit.
9	pro Childebercthi regis florente salute,
surgat ut in solio qui fuit altus avo,
fiat ut hinc iuvenis validis robustior annis,
ceu viguit proavus, sic sit in orbe nepos.
10	ergo suus famulus Sigoaldus amore fidelis
pauperibus tribuit, regis ut extet apex.
11	hinc ad Martini venerandi limina pergens
auxilium domini dum rogat ipse sui
et dum illuc moderans rex pro regione laborat,
ut precibus sanctus hunc iuvet, illud agit.
12	denique procedens sacra festa tenere
pauperibus Christi praebuit ipse dapem.
13	dispensata placent alimenta per agmina Christi,
pascitur et populus quem fovet arce deus.
14	plurima caecorum refovetur turba virorum,
est quibus in tenebra lux deus atque via.
15	hinc alitur clodus quem dirigit ordine Christus
quique sui domini pendulus implet opus.
16	quis referat tantos memorare sub ordine morbos,
occurrens pariter quos sua cura fovet?
unde catervatim coeuntia milia pascens
erogat ut habeat, rex quoque cuncta regat.
17	te Fortunatus, comes , hinc , Sigoalde, salutans
regis [ut] auxilio des meliora precor.

1	De prandio defensoris
Paschale hic hodie donum memorabile floret;
defensor pascit, quo comes ipse favet.
2	delicias domini quas tempora vota ministrant
undique conveniunt flumine fruge polo.
3	Childebercthi etiam dominatio longa refulgens
te, Sigoalde, diu sublevet arce, gradu.
4	sit regio felix felicis regis amore
atque boni comitis crescat honore fides.

1	Ad Galactorium comitem
Venisti tandem ad quod debebaris, amice,
ante comes merito quam datus esset honor.
2	Burdegalensis eras et, cum defensor, amator:
dignus habebaris haec duo digna regens.
3	iudicio regis valuisti crescere iudex,
famaque quod meruit regia lingua dedit.
4	debet et ipse potens, ut adhuc bene crescere possis,
praestet ut arma ducis, qui tibi restat apex,
ut patriae fines sapiens tuearis et urbes,
adquiras ut ei qui dat opima tibi,
Cantaber ut timeat, Vasco vagus arma pavescat
atque Pyrenaeae deserat Alpis opem.
5	aut (quasi grande loquor) facit hoc sacer unicus auctor:
a domino erigitur parvus et altus homo.
6	de tirone ducis venit, et de milite princeps,
ut reliquos taceam, Iustinianus erat.
7	hoc et in ecclesia Christo tribuente refertur:
de exorcista aliquo pontificalis honor.
8	egregius merito Martinas testis habetur,
qui fuit ante sacer quam sacra iura daret.
9	hoc agit omnipotens, totum qui condidit orbem,
magnaque sola putes quae facit ipse potens.
10	laetior ergo, precor, maneas in culmine rector,
maiora sperans, vir ratione sagax,
rege sub hoc florens aeternaque regna requirens

iustitia ac pietas tecum comitata coruscet:
illa tuum pectus protegat, ista latus.
11	alta fides etiam, dilectio fida nitescat,
et Fortunato sis, comes, amplus amor.

11)
1	Expositio symboli
Summam totius fidei catholicae recensentes, in qua et integritas credulitatis
ostenditur et unius dei omnipotentis, id est sanctae trinitatis, aequalitas declaratur
et mysterium incarnationis filii dei, qui pro salute humani generis a patre de caelo
descendens de virgine nasci dignatus est, quo ordine vel quando pertulerit, quomodo
sepultus surrexerit et in carne ipsa caelos ascendens ad dexteram patris consederit
iudexque venturus sit, qualiter remissionem peccatorum sacro baptismate renatis 
contulerit et resurrectio humani generis in eadem carne in vitam aeternam futura sit,
quia multa in symbolo paucis verbis conplexa sunt, mediocriter nobis sermo 
temperandus est, ne aut breviter dicendo non aperiat intellectum aut prolixitate verbi 
generetur fastidium. (2) Itaque resurgente Christo et ascendente in caelum, misso
sancto spiritu, conlata apostolis scientia linguarum, adhuc in uno positi hoc inter se
symbolum, unusquisque quod sensit dicendo, condiderunt, ut discedentes ab invicem
hanc regulam per omnes gentes aequaliter praedicarent. (3) Denique symbolum
graece conlatio dicitur, quia hoc ipsi inter se per sanctum spiritum salubriter 
contulerunt.
2	dicitur et indicium, quod per hoc qui recte crediderit indicetur.
3	ergo cunctis
credentibus quae continentur in symbolo salus animarum et vita perpetua bonis 
actibus praeparetur.
4	(4) CREDO IN DEVM PATREM OMNIPOTENTEM. Praeclarum in primordio ponitur
fidelis testimonii fundamentum, quia salvus esse non poterit quin recte salutem 
crediderit, apostolo praedicante: credere oportet accedentem ad deum; item: corde creditur
ad iustitiam; et: credidi .
5	propter quod locutus sum; vel illud: iustus ex fide vivit et:
nisi credideritis, non intellegetis. (5) Ergo vel in rebus humanis nullum opus 
incipitur, nisi labor omnis ad effectum venire credatur.
6	unde eredendum est in deum, a
quo tam praesens vita quam futura tribuitur. (6) Deus autem appellatio est 
substantiae sempiternae sive timoris .
7	divini.
8	igitur deus est sine principio, sine fine,
simplex incorporeus inconprehensibilis. (7) Patrem autem cum audis, agnosce quod
habeat filium veraciter genitum, quomodo possessor dicitur qui aliquid possidet et
dominus qui alicui dominetur.
9	deus ergo pater secreti sacramenti vocabulum est,
cuius vere filius est verbum et speculum et character et imago vivens patris viventis,
in omnibus patri similis, eiusdem naturae et in divinitate genitus, genitori per omnia
coaequalis. (8) Nec quaeratur quomodo genuit filium: quod et angeli nesciunt,
prophetis est incognitum.
10	unde illud dictum est: generationem eius quis enarrabit?
quam secretam originem cum proprio filio novit ipse solus qui genuit. (9) Nec a
nobis deus discutiendus est, sed credendus: qui in nobis ipsis nescimus quod 
sapimus, quomodo sapientia ingenium aut intellectus consilium aut mens nostra generat
verbum. (10) Sed, ut breviter dicamus, sufficit nos scire quia lux genuit 
splendorem, propheta testante: in splendoribus sanctorum ex utero ante luciferum genui te; et
illud: hic deus noster , et non reputabitur alter ad eum; et post: in terris visus est et
inter homines conversatus est. (11) Omnipotens vero dicitur eo quod omnia possit
et omnium obtinet potentatum; quia pater omnia creavit per filium.
11	(12) ET IN IESVM CHRISTVM. Iesus Hebraice salvator dicitur; hoc nomen digne
convenit principi qui populo se sequenti possit salutem tribuere: cuius figuram Iesus
Nauae gerens populum de deserto in terram repromissionis certum est induxisse, et
iste de tenebris et terra ignorantiae se sequentes ad caelos educit. (13) Christus
dicitur a chrismatis unctione, et hoc nomen pontificale est vel regale, quoniam reges
unguebantur oleo corruptionis: hic autem ab spiritu sancto oleo exultationis divinitus
unctus est, propheta dicente: spiritus sanctus super me propter quod unxit me.
12	(14) Iesus ergo dicitur eo quod salvet populum; Christus, quod sit unctus pontifex
in aeternum. (15) VNICVM FILIVM ideo, ut nihil in hoc intellegas terrenum sive
corporeum, ubi de uno est unus, de luce splendor, de corde verbum, de mente 
sensus, de forte virtus, de sapientia sapiens, de aeterno natus est coaeternus, per omnia
idem, quod pater hoc filius. (16) Nam unicus ideo, quia nec conparationem 
recipit cum reliquis creaturis nec similitudinem, quia omnium rerum summus ipse creator
est; homines autem filii dei vocantur per gratiam: ille solus filius genitus per 
naturam. hucusque de deitate patris atque filii textus ordo secutus est. (17) QVI 
NATVS EST DE SPIRITV SANCTO EX MARIA VIRGINE. Ille qui de patre ante saecula 
natus est, postea de spiritu sancto eius templum in virgine fabricatum intellegendum
est.
13	nam sicut in sanctificatione spiritus nulla fragilitas extitit, sic nec in partu 
eiusdem causa corruptionis apparuit; qui in caelis unus, in terris unicus, per portam 
virginis ingredi mundum dignatus est. (18) Hinc plurima prophetae de virginis 
conceptu et de partu locuti sunt.
14	unum tamen exemplum pro brevitate proponemus, de
quo Ezechiel dicit: porta quae respicit ad orientem clausa erit et non aperietur et nemo
transiet per eam, quoniam dominus deus Israhel ipse transibit per eam, et clausa erit.
15	(19) Hoc tamen notandum est, quia dum spiritus sanctus est dominicae carnis creator,
spiritus sancti hinc maiestas ostenditur.
16	quod vero deus maiestatis de Maria in carne
natus est, non est sordidatus nascendo de virgine qui non fuit pollutus hominem 
condens de pulvere. (20) Denique sol aut ignis si lutum inspiciat, quod tetigerit 
purgat et se tamen nou inquinat: nec fuit deo iniuriae causa misericordiae, neque sit
incredibile quod est ipse natus de virgine qui Adam de pulvere et primam mulierem
potuit de costa formare. (21) CRVCIFIXVS SVB PONTIO PILATO. Hinc multa 
prophetae qualiter confixus in cruce, foratis pedibus, aceto vel felle aut vino murrato
potatus, spinis coronatus, lancea percussus, super veste eius sorte missa et in 
conspectu populi maligni manibus extensis in die pependerit praedixerunt [quae] diligens
lector inveniet. (22) Tarnen ut breviter dicatur: in cruce suspensus est, ut nos a
damnatione ligni vetiti dissolveret; felle vero potatur, ut amaritudinem praevaricati
pomi et nimis acidi amputaret; spinis coronatur, ut maledictae terrae vetustum 
crimen erueret; lancea percutitur, ut per plagam lateris aqua fluente vel sanguine 
baptismum vel mysterium martyrii promulgaret; et ut dicatur aliquid altius: in costa
Christus percutitur, ut vulnus nobis infixum per Evam, quae de costa viri formata
fuerat, amputaret. (23) Vt tamen ad hoc intellegendum aliquantulum extendamur
(sicut dicit scriptura: cordis oculi aperti sint ad intellegendum quid sit altitudo, latitudo
et profundum: quod est crucis significatio) : quare dominus in patibulo se pati elegerit
quaeritur; ratio tamen haec redditur: crux species tropaei est quod devictis hostibus
solet fieri triumphanti; et quia dominus tria regna sibi subiecit, suspensus in aera
victoriam de caelestibus et spiritalibus nequitiis est adeptus; expandens autem manus
ad populos, palmam de terrenis.
17	quod vero sub terra crux fixa est.
18	ostendit eum et
de Tartaro triumphare. (24) Et quia de aliis brevitatis causa praeteriemus plurima,
non generemus fastidium, si pro honore sanctae crucis nobis hic sermo distenditur,
ut vobis aedificatio et illi crescat praeconium. (25) Ergo quia nec ipsa sidera in
conspectu dei pro humano crimine non erant pura et erat tota terra polluta, ideo
suspensus est Christus in aera, ut simul terras et astra purgaret; aut quia ipse dixerat:
sicut Moyses exaltavit serpentem, ideo cruci suspenditur, ut adimplerentur verba quae
creator praedixerat; aut quia inter caelum et terram grandis erat discordia, ut tolleret
reconciliator se mediante scandalum, in aera suspenditur, ut se in medio posito inter
caelum et terram inter hominem et deum pax rediret post odium. (26) Aut ideo
quia ante gravis latro in cruce configebatur, ergo ad hoc elegit Christus principale
supplicium, ut hominem absolveret originali peccato quod erat principale tormentum.
19	aut ideo dominus in cruce suspenditur, ut pro captivitate nostra pretium sui corporis
mercator in statera pensaret. (27) Aut ideo crucifigitur, quia mortui eramus per
pomum et arborem, ut denuo crux et Christus, id est arbor et pomum, per ipsam
similitudinem nos a morte liberaret. pomum dulce cum arbore! (28) SVB PONTIO
PILATO. Bene hoc est additum, ut iudice cum tempore designato non esse videretur
incertum: sub Herode rege, qui eo tempore tetrarcha erat, ad quem Pilatus misit
dominum vinctum; et per hoc inter iudices pax provenit post odium, et ligatus
dominus, magis legatarius, pax inter partes extitit et iudices a livore dissolvit.
20	(29) DESCENDIT AD INFERNVM. Hinc prophetae plura dixerunt, unde est illud dictum:
vita mea in inferno adpropiavit et factus sum inter mortuos liber; et illud: tu es qui
venturus es quod lector requirens inveniet.
21	sed descendens ad infernum iniuriam non
pertulit, quod fecit causa clementiae, velut rex intrans carcerem, non ut ipse teneretur,
sed ut noxii solverentur. (30) TERTIA DIE RESVRREXIT. De resurrectione eius idem
prophetae plura locuti sunt; quod et Ionas ipse triduo in ventre ceti permanens 
designavit. (31) ASCENDIT IN CAELVM. Hoc psalmographus, prophetae et apostolus
meminit, unde illud dictum est: ascendens in altum captivam duxit captivitatem.
22	ergo
post passionem dominus caelos ascendit, non ubi [non] erat deus verbum, qui semper
in caelis est, sed ubi adhuc verbum caro factum non sederat: unde videntes angeli
carnis naturam caelos intrare stupuerunt dicentes: quis est iste rex gloriae? (32) Nam
et ipsum sedere mysterium est carnis adsumptae et provectum sedis non divina, sed
humana natura requirit: inde et hoc dictum est: parata sedes tua, domine et: dixit
dominus domino meo, sede a dextris meis et illud: a modo videbitis filium hominis 
sedentem a dextris virtutis. (33) IVDICATVRVS vivos ET MORTVOS. Aliqui dicunt 
vivos iustos, mortuos vero iniustos; aut certe vivos quos in corpore invenerit adventus
dominicus et mortuos iam sepultos; nos tamen intellegamus vivos et mortuos, hoc
est animas et corpora pariter iudicandas. (34) Nam de adventu domini et 
Malachias ait: ecce venit dominus omnipotens et Daniel: ecce in nubibus caeli quasi filium
hominis; et illud: sicut fulgor ab Oriente, ita erit adventus filii hominis.
23	(35) CREDO IN SANCTVM SPIRITVM. In huius commemoratione mysterium trinitatis
impletur: unus pater, unus filius, unus spiritus sanctus; ut fiat distinctio personarum,
vocabula secernuntur: pater ex quo omnia et qui non habet patrem; filius ex patre
genitus; spiritus sanctus de dei ore procedens et cuncta sanctificans. (36) Ergo
una divinitas in trinitate, quia dixit symbolum: credo in deum patrem et in Iesum
Christum et in spiritum sanctum.
24	ergo in ubi praepositio ponitur, ibi divinitas 
adprobatur, ut est: credo in patrem, in filium, in spiritum sanctum.
25	nam non dicitur in
sanctam ecclesiam nec dicitur in remissionem peccatorum, sed remissionem peccatorum
credit. (37) SANCTAM ECCLESIAM. Sancta, quia una est ecclesia sine ruga, sicut
una fides, unum baptisma, in qua unus deus.
26	unus dominus, unus spiritus sanctus
creditur; de qua in canticis legitur: una est columba mea: nam haeretici congregant
ecclesiam ubi ruga et perfidiae macula conprobatur. (38) REMISSIONEM PECCATORVM.
Nobis in hoc sermone sola credulitas sufficit, nec ratio requiritur ubi principalis 
indulgentia conprobatur.
27	ipse rex terrenus a nullo discutitur, si quodcumque largitur.
28	nam ille, qui potuit de luto hominem facere, idem potens est etiam lutulentum 
purgare, et valet innocentiam perditam restituere qui sepultos et membra perdita revocat
ad salutem. (39) RESVRRECTIONEM CARNIS. Summa perfectionis concluditur et caro
ipsa quae cadit resurrectura erit.
29	inmortalis ut maneat, licet resurrectio a paganis et
a quibusdam haereticis non credatur; tamen Esaias dicit: surgent mortui et 
suscitabuntur; et Daniel ait: resurgent tunc qui sunt in terrae pulvere. (40) Christus 
dicit: quod autem resurgent mortui non legistis? et: non est deus mortuorum, sed 
viventium.
30	item apostolus dicit: tu quod seminas non vivificatur, nisi prius moriatur.
31	et
dicit scriptura: post resurrectionem erunt sicut angeli dei. (41) Ergo nec hoc 
credentibus inpossibile iudicetur, quia qui potuit hominem de terra conponere, poterit
hunc ex homine in angelum transformare et post hanc vitam temporalem vitam 
aeternam tribuere. (42) Ergo moritur homo quasi granum in sulco, ut resurgat cum
spico et multiplicetur in fructu, adsimiletur et angelo: quod ipse salutis auctor nobis
tribuere dignetur, qui triumphato Tartaro cum patre et sancto spiritu gloriosum 
principatum intrans victor regnat in caelo.
32	Amen.

1	Item aliud ad domnam Radegundem
Quo sine me mea lux oculis [se] errantibus abdit
nec patitur visu se reserare meo?
omnia conspicio simul: aethera flumina terram;
cum te non video, sunt mihi cuncta parum.
2	quamvis sit caelum nebula fugiente serenum,
te celante mihi stat sine sole dies,
sed precor horarum ducat rota concita cursus
et brevitate velint se celerare dies,
consultum nobis sanctisque sororibus hoc sit,
ut vultu releves quos in amore tenes.

1	Item aliud ad eandem de natalicio abbatissae
Mater opima, decens, voto laetare beato,
gaude : natalem filia dulcis habet,
hanc tibi non uterus natam, sed gratia fecit;
non caro, sed Christus hanc in amore dedit.
2	quae sit in aeternum tecum, tibi contulit auctor,
perpetuam prolem dat sine fine pater.
3	felix posteritas quae nullo deficit aevo,
quae cum matre simul non moritura manet!
sit modo festa dies, sancto Radegundis honore:
Agnen hanc vobis agnus in orbe dedit.
4	gandia distensos pariter celebretis in annos
et per vos populus vota superna colat,
virgineosque choros moderamina sancta docentes
perpetuae vitae distribuatis opes.
5	hinc longinqua salus teneat vos corpore iunctas,
rursus in aeterno lumine iungat amor.

1	Item aliud ad eandem, ut vinum bibat
Si pietas et sanctus amor dat vota petenti,
exaudi famulos munere larga tuos.
2	Fortunatus agens, Agnes quoque versibus orant,
ut lassata nimis vina benigna bibas.
3	sic tibi det dominus quaecumque poposceris ipsum,
et tibi, sicut amas, vivat uterque rogans :
suppliciter petimus, si non offendimus, ambo,
ut releves natos, mater opima, duos.
4	non gula vos 7 sed causa trahat modo sumere vina,
talis enim potus viscera lassa iuvat.
5	sic quoque Timotheum Paulus, tuba gentibus una,
ne stomachum infirmet sumere vina iubet.

1	Item aliud ad abbatissam de natali suo
Dulce decus nostrum, Christi sanctissima virgo,
Agnes quae meritis inmaculata manes:
sic tibi conplacuit hodiernum ducere tempus,
ut mihi nec solitam distribuisses opem?
nec dare nunc dominae modulamina dulcia linguae,
cui dum verba refers pascitur ore tuo?
abstinuisse cibis etiam vos ipse probavi
et quasi pro vobis est mihi facta fames.
2	audio, somnus iners radiantes pressit ocellos;
an nimias noctes anticipare volis?
eui non sufficiant haec tempora longa quietis,
cum prope nox teneat quod duplicata dies?
nubila cuncta tegunt, nec luna nec astra videntur;
si sis laeta animo, me nebulae fugiunt.
3	gaudia vera colat quae nos haec scribere iussit
et tecum faveat ducta sub arce poli.

1	Item aliud ad eandem
Mater honore mihi, soror autem dulcis amore,
quam pietate fide pectore corde colo,
caelesti affectu, non crimine corporis ullo:
non caro, sed hoc quod spiritus optat amo.
2	testis adest Christus, Petro Pauloque ministris,
cumque piis sociis sancta Maria videt,
te mihi non aliis oculis animoque fuisse,
quam soror ex utero tu Titiana fores,
ac si uno partu mater Radegundis utrosque,
visceribus castis progenuisset, eram,
et tamquam pariter nos ubera cara beatae
pavissent uno lacte fluente duos.
3	heu mea damna gemo, tenui ne forte susurro
impediant sensum noxia verba meum;
sed tamen est animus simili me vivere voto,
si vos me dulci vultis amore coli.

1	Item aliud ad eandem
Quae carae matri, quae dulci verba sorori
solus in absenti cordis amore loquar?
quas locus excludit mens anxia voce requirit
et simul ut videat per pia vota rogat.
2	te peto, cara soror, matri pietate benigna
quod minus inpendi tu famulare velis.
3	illa decens tecum longo mihi vivat in aevo
et tribus in Christo sit precor una salus.
4	nos neque nunc praesens nec vita futura sequestret,
sed tegat una salus et ferat una dies,
hic tamen, ut cupio, vos tempora longa reservent,
ut soror et mater sit mihi certa quies.

1	Item aliud ad eandem
Accessit votis sors iucundissima nostris,
dum meruere meae sumere dona preces.
2	profecit mihimet potius cibus ille sororum:
has satias epulis, me pietate foves.
3	qua probitate micans partes conponis utrasque!
me recreas animo has saturando cibo.
4	pascunt membra dapes, animam dilectio nutrit:
quae, cui plus opus es, dulcior esca venis.
5	audiat omnipotens et te pia vota petentem,
ut tibi perpetuos fundat in ore cibos.
6	saecula longa simul cum matre superstite vernes
et vestro freno stet chorus ille deo.

1	Item ad eandem pro eulogiis transmissis
Sollicita pietate iubes cognoscere semper,
qualiter hic epulis te tribuente fover.
2	haec quoque prima fuit hodiernae copia cenae,
quod mihi perfuso melle dedistis holus;
nec semel aut iterum, sed terque quaterque cucurrit,
cuius me poterat pascere solus odor.
3	portitor ad tantos missus non sufficit unus;
lassarunt totiens qui rediere pedes.
4	praeterea venit missus cum collibus altis
undique carnali monte superbus apex,
deliciis cinctus quas terra vel unda ministrat;
conpositis epulis hortulus intus erat.
5	haec ego nunc avidus superavi cuncta gulosus:
et mons et hortus ventre tenetur iners.
6	singula nec refero, quia me tua munera vincunt:
ad caelos victrix et super astra voles.

1	Item aliud de eadem re
Multiplices epulae concurrunt undique fusae;
quid prius excipiam, me bonus error habet,
carnea dona tumens argentea gavata perfert,
quo nimium pingui iure natabat holus.
2	marmoreus defert discus quod gignitur hortis,
quo mihi mellitus fluxit in ore sapor.
3	intumuit pullis vitreo scutella rotatu,
subductis pinnis quam grave pondus habens!
plurima de pictis concurrunt poma canistris,
quorum blandifluus me saturavit odor.
4	olla nigella nimis dat candida pocula lactis
atque superba venit quae placitura fuit.
5	haec dominae matri famulans, haec munera natae
iunctus amore pio tertius ipse loquar.

1	Item aliud de floribus
Respice delicias, felix conviva, beatas,
quas prius ornat odor quam probet ipse sapor.
2	molliter adridet rutilantum copia florum;
vix tot campus habet quot modo mensa rosas,
albent purpureis ubi lactea lilia blattis
certatimque novo fragrat odore locus.
3	insultant epulae stillanti germine fultae;
quod mantile solet, cur rosa pulchra tegit?
conplacuit melius sine textile tegmine mensa,
munere quam vario suavis obumbrat odor;
enituit paries viridi pendente corymbo:
quae loca calcis habet, huc rosa pressa rubet.
4	ubertas rerum tanta est, ut flore sereno
mollia sub tectis prata virere putes.
5	si fugitiva placent, quae tam cito Iapsa recedunt,
invitent epulae nos, paradise, tuae.
6	Daedalicis manibus nituit textura sororis;
tantum digna fuit mater habere decus.

1	Item aliud pro eulogiis
Munera direxi, sed non mea, crede fatenti:
ad te quae veniunt sunt tua dona magis.
2	melle superfusas cunctorum porrigis escas,
cuius ab ore pio dulcia mella fluunt.
3	copia quanta mihi maneat de munere vestro
credite, dum spargit iam gula victa cibos.
4	sed mihi da veniam, venerando corde benigna:
quod praesumpsit amor sit veniale mihi.
5	nunc Christum pro me chorus ille verendus adoret,
ne peccatorem me mea culpa gravet.

1	Item aliud pro castaneis
Ista meis manibus fiscella est vimine texta:
credite mi, carae, mater et alma soror;
et quae rura ferunt, hic rustica dona ministro,
castaneas molles, quas dedit arbor agris.

1	Item aliud pro lacte
Aspexi digitos per lactea munera fixos,
et stat picta manus hic ubi crama rapis.
2	die, rogo, quis teneros sic sculpere conpulit ungues?
Daedalus an vobis doctor in arte fuit?
o venerandus amor cuius faciente rapina
subtracta specie venit imago mihi!
spes fuit, haec quoniam tenui se tegmine rupit:
nam neque sic habuit pars mihi parva dari.
3	haee facias longos domino tribuente per annos,
in hac luce simul matre manente diu.

1	Item aliud pro lacte
Quid tam dulce darent mihimet materque sororque,
quam modo quod tribuunt congrue lactis opem,
sicut apostolico praecepit dogmate Paulus,
cum infirmis animis lac iubet ipse dari?
sollicitam mentem geritis de nomine nostro:
de vobis semper sit pia cura deo.

1	Item aliud pro prandio
Nescivi, fateor, mihi prandia lassa parari :
sic animo merear posse placere tuo;
nec poterant aliqui vultu me avellere vestro,
si non artificis fraus latuisset inops.
2	quis mihi det reliquas epulas, ubi voce fideli
delicias animae te loquor esse meae?
a vobis absens colui ieiunia prandens,
nec sine te poterat me saturare cibus.
3	pro summis epulis avido tua lingua fuisset,
replessent animum dulcia verba meum.
4	ordine sed verso medicus fera vulnera gignit
et fallax artem decipiendo probat,
quem numquam saturat quidquid mare, terra ministrat,
credebat solo me saturare meo.
5	sed modo da veniam, quaeso, pietate parata,
alterius facinus ne mihi constet onus.

1	Item aliud pro munere suo
Conposui propriis manibus hoc munus amoris,
sed tibi vel dominae sit rogo dulce meae,
quamvis exiguo videantur inepta paratu:
crescant affectu quae modo parva fero.
2	si bene perpendas, apud omnes semper amantes
muneribus parvis gratia maior inest.

1	Item aliud pro prunellis
Transmissas epulas, quae pruna nigella vocantur,
ne rogo despicias, quae mihi silva dedit.
2	si modo dignaris silvestria sumere poma,
unde placere queam dat meliora deus.
3	hoc quoque non metuas quod ramo umbrante pependit:
non tellus fungos, sed dedit arbor opes.
4	non ego crudelis, qui matri incongrua praestem:
ne dubites puros sumere fauce cibos.

1	Pro aliis deliciis et lacte
Inter multiplices epulas ieiunia mittis
atque meos animos plura videndo cremas.
2	respiciunt oculi medicus quod non iubet uti,
et manus illa vetat quod gula nostra rogat.
3	attamen ante aliud cum lactis opima ministras,
muneribus vincis regia dona tuis.
4	nunc cum matre pia gaudens soror esto, precamur:
nam nos laetitiae mensa benigna tenet.

1	Pro ovis et prunis
Hinc me deliciis, illinc me pascitis herbis,
hinc ova occurrunt, hinc mihi pruna datur.
2	candida dona simul praebentur et inde nigella:
ventre utinam pax sit sic Variante cibo!
me geminis ovis iussistis sero cibari;
vobis vera loquor: quattuor ipse bibi.
3	atque utinam merear cunctis parere diebus
sic animo, ceu nunc hoc gula iussa facit.

1	De absentia sua
Si me non nimium pluviatilis aura vetaret,
dum nesciretis, vos repetisset amans.
2	nec volo nunc absens una detenter ut hora,
cum mea tunc lux est quando videtur amans.

1	De convivio
Per pietatis opus, per qui pius imperat astris,
per quod mater amat, frater et ipse cupit,
ut, dum nos escam capimus, quodcumque loquaris:
quod si tu facias, bis satiabor ego.
2	a Item de eadem re
Deliciis variis tumido me ventre tetendi,
omnia sumendo: lac holus ova butur.
3	nunc instructa novis epulis mihi fercula dantur,
et permixta simul dulcius esca placet.
4	nam cum lacte mihi posuerunt inde buturum :
unde prius fuerat, huc revocatur adeps.

1	Item versus in convivio factus
Inter delicias varias mixtumque saporem
dum dormitarem dumque cibarer ego
(os aperiebam, claudebam rursus ocellos
et manducabam somnia plura videns) ,
confusos animos habui, mihi credite, carae,
nec valui facile libera verba dare.
2	non digitis poteram, calamo neque pingere versus,
fecerat incertas ebria Musa manus.
3	nam mihi vel reliquis sic vina bibentibus apta
ipsa videbatur mensa natare mero.
4	nunc tamen, ut potui, matri pariterque sorori
alloquio dulci carmina parva dedi.
5	etsi me somnus multis inpugnat habenis,
haec dubitante manu scribere traxit amor.
6	a Item de eadem re
Blanda magistra suum verbis recreavit et escis
et satiat vario deliciante ioco.

1	Item de munere suo
Si non conplestis quod hic conpleta vocatur,
haec, rogo suppliciter, suscipe, sume libens.
2	nec parva spernas: nam si mea vota requiras,
munus in angustum cernitur amplus amor.

1	Ad easdem de itinere suo
Casibus innumeris hominum momenta rotantur
instabilique gradu pendula vita meat.
2	ipsa futurarum titubans mens anxia rerum
Ventura ignorat quid sibi lux pariat.
3	nam me digressum a vobis Eomundus amator
illa suscepit qua bonitate solet.
4	hinc citus excurrens Cariacae devehor aulae;
Tincillacensi perferor inde loco.
5	hinc sacer antistes rapuit me Domitianus,
ad sancti Albini gaudia festa trahens.
6	inde relaxatus, per plura pericula fessum
puppe sub exigua fluctus et imber agit,
quo gravis incumbens Aquilo subverterat amnem
et male curvatos extulit unda sinus;
nec sua commotos capiebant litora fluctus:
invadunt terras aequora fusa novas.
7	pascua rura nemus segetes vibuma salictum
viribus iratis una rapina tenet.
8	huc mihi commisso per confraga murmura ponti
flatibus horrificis laxa fremebat hiems
surgebatque cadens per aquosa cacumina puppis,
ascendens liquidas monte vagante vias;
quo rate suspensa modo nubila nauta tenebat,
gurgite subducto rursus ad arva redit.
9	fluctibus infestis pelagi spumante procella
assidue rapidas prora bibebat aquas;
aequora lambebant inimica pace carinam,
tristius amplexu nos nocitura suo.
10	sed mora nulla vetat varias memorare querellas:
post referenda simul murmura corde tego.
11	hoc mihi praecipue divina potentia praestet,
ut cito felices vos revidere queam.

1	Item aliud
Passim stricta riget glacies concreta pruina
nec levat adflictas flexilis herba comas.
2	terra iacet crustata gelu sub cortice duro,
mollis et arboreas nix tegit alta comas.
3	proflua crustatum struxerunt flumina murum
et densata gravem vestiit unda cutem.
4	mole sua frenantur aquae, se lympha ligavit,
obice sub proprio vix sibi praebet iter.
5	fluminibus mediis nata est crystallina ripa,
nec cupimus subter, nec super itur iter.
6	asperius tumuit glacies Aquilone fremente:
cui dabit illa viam quae sibi pugnat aqua?
sed si concipitur nunc spiritus ille caloris,
qui tum in principio perferebatur aquis,
assiduis precibus si flectitis omnipotentem,
et mihi, ceu cupitis, prosperiora datis.
7	nam vobis parere animo quodcumque iubetur
posse utinam sic sit quam mihi velle placet!

appendix carminum)
1	De excidio Thoringiae
Condicio belli tristis, sors invida rerum!
quam subito lapsu regna superba cadunt!
quae steterant longo felicia culmina tractu
victa sub ingenti clade cremata iacent.
2	aula palatino quae floruit antea cultu,
hanc modo pro cameris maesta favilla tegit.
3	ardua quae rutilo nituere ornata metallo,
pallidus oppressit fulgida tecta cinis.
4	missa sub hostili domino captiva potestas ,
decidit in humili gloria celsa loco.
5	stans aetate pari famulorum turba nitentum
funereo sordet pulvere functa die.
6	clara ministrorum stipata corona [potentum]
nulla sepulchra tenens mortis honore caret.
7	flammivomum vincens rutilans in crinibus aurum
strata solo recubat lacticolor amati.
8	lieu male texerunt inhumata cadavera campum,
totaque sic uno gens iacet in tumulo.
9	non iam sola suas lamentet Troia ruinas:
pertulit et caedes terra Thoringa pares.
10	hinc rapitur laceris matrona revincta capillis,
nec laribus potuit dicere triste vale.
11	oseula non licuit captivo infigere posti
nec sibi visuris ora referre locis.
12	nuda maritalem calcavit planta cruorem
blandaque transibat fratre iacente soror.
13	raptus ab amplexu matris puer ore pependit,
funereas planctu nec dedit ullus aquas.
14	sorte gravi minus est nati sic perdere vitam:
perdidit et lacrimas mater anhela pias.
15	non aequare queo vel barbara femina fletum
cunctaque guttarum maesta natare lacu.
16	quisque suos habuit fletus, ego sola sed omnes:
est mihi privatus publicus ille dolor.
17	consuluit fortuna viris quos perculit hostis;
ut flerem cunctis una superstes ago.
18	nec solum extinctos cogor lugere propinquos:
hos quoque, quos retinet vita benigna, fleo,
saepe sub umecto conlidens lumina vultu;
murmura clausa latent nec mea cura tacet.
19	specto libens, aliquam si nuntiet aura salutem,
nullaque de cunctis umbra parentis adest.
20	cuius in aspectu tenero solabar amore
solvit ab amplexu sors inimica meo.
21	an, quod in absenti te nec mea cura remordet,
affectum dulcem cladis amara tulit?
vel memor esto, tuis primaevis qualis ab annis,
Hamalafrede, tibi tunc Radegundis eram,
quantum me quondam dulcis dilexeris infans
et de fratre patris nate, benigne parens.
22	quod pater extinctus poterat, quod mater haberi,
quod soror aut frater tu mihi solus eras.
23	prensa piis manibus heu blanda per oscula pendens
mulcebar placido famine parva tuo.
24	vix erat in spatium, quo te minus hora referret;
saecula nunc fugiunt, nec tua verba fero.
25	volvebam rabidas inliso in pectore curas,
ceu revocareris, quando vel unde, parens.
26	si pater aut genetrix aut regia cura tenebat,
cum festinabas iam mihi tardus eras.
27	sors erat indicium, quia te cito, care, carerem;
inportunus amor nescit habere diu.
28	anxia vexabar, si non domus una tegebat,
egrediente foris rebar abisse procul.
29	vos quoque nunc Oriens et nos Occasus obumbrat,
me maris Oceani, te tenet unda rubri,
inter amatores totusque interiacet orbis:
hos dirimit mundus quos loca nulla prius.
30	quantum terra tenet tantum divisit amantem:
si plus arva forent, longius isses iter.
31	esto tamen, quo vota tenent meliora parentum,
prosperior quam te terra Thoringa dedit.
32	hinc potius crucior validis onerata querellis,
cur mihi nulla tui mittere signa velis.
33	quem volo nec video, pinxisset epistula vultum,
aut loca quem retrahunt ferret imago virum:
qua virtute atavos repares, qua laude propinquos,
ceu patre de pulchro ludit in ore rubor.
34	crede, parens, si verba dares, non totus abesses:
pagina missa loquens pars mihi fratris erat.
35	cuncti munus habent, ego nec solacia fletus.
36	o facinus, quae dum plus amo, sumo minus!
si famulos alii pietatis lege requirunt,
cur, rogo, praeterear sanguine iuncta parens?
ut redimat dominus vernam, saepe ipse per Alpes
frigore concretas cum nive rumpit aquas;
intrat in excisis umbrantia rupibus antra,
ferventem affectum nulla pruina vetat,
et duce cum nullo, pede nudo, currit amator
atque suos praedae hoste vetante rapit.
37	adversas acies et per sua vulnera transit,
quod cupit ut capiat nec sibi parcit amor.
38	ast ego pro vobis momenta per omnia pendens
vix curae spatio mente quiete fruor.
39	quae loca te teneant, si sibilat aura, requiro,
nubila si volitant pendula, posco locum:
bellica Persidis seu te Byzantion optat
ductor Alexandrae seu regis urbis opes?
an Hierosolymae resides vicinus ab arce,
qua est genitus Christus virgine matre deus?
hoc quoque nulla tuis patefecit littera chartis,
ut magis hinc gravior sumeret arma dolor.
40	quod si signa mihi nec terra nec aequora mittunt,
prospera vel veniens nuntia ferret avis!
sacra monasterii si me non claustra tenerent,
inprovisa aderam qua regione sedes.
41	prompta per undifragas transissem puppe procellas.
42	flatibus hibernis laeta moverer aquis.
43	fortior eductos pressissem pendula fluctus,
et quod nauta timet non pavitasset amans.
44	imbribus infestis si solveret unda carinam.
45	te peterem tabula remige vecta mari.
46	sorte sub infausta si prendere ligna vetarer,
ad te venissem lassa natante manu,
cum te respicerem, peregrina pericla negassem,
naufragii dulcis mox relevasses onus;
aut mihi si querulam raperet sors ultima vitam.
47	vel tumulum manibus ferret harena tuis.
48	ante pios oculos issem sine luce cadaver,
ut vel ad exequias commoverere meas.
49	qui spernis vitae fletus, lacrimatus humares
atque dares planctus qui modo verba negas.
50	Quid fugio memorare.
51	parens, quid differo luctus?
de nece germani cur, dolor alte, taces,
qualiter insidiis insons cecidisset iniquis
oppositaque fide raptus ab orbe fuit?
ei mihi, quae renovo fletus referendo sepultos
atque iterum patior, dum lacrimanda loquor!
ille tuos cupiens properat dum cernere vultus.
52	nec suus impletur dum meus obstat amor.
53	dum dare dura mihi refugit, sibi vulnera fixit:
laedere quod timuit, causa doloris adest.
54	percutitur iuvenis tenera lanugine barbae,
absens nec vidi funera dira soror.
55	non solum amisi, sed nec pia lumina clausi
nec superincumbens ultima verba dedi.
56	frigida non calido tepefeci viscera fletu,
oscula nec caro de moriente tuli,
amplexu in misero neque collo flebilis haesi
aut fovi infausto corpus anhela sinu.
57	vita negabatur: quin iam de fratre sorori
debuit egrediens halitus ore rapi?
quae feci vivo, misissem listra feretro:
non licet extinctum vel meus ornet amor?
impia, crede, tuae rea sum, germane, saluti;
mors cui sola fui, nulla sepulchra dedi.
58	quae semel excessi patriam, bis capta remansi
atque iterum hostes fratre iacente tuli.
59	tunc, pater ac genetrix et avunculus atque parentes,
quos flerem in tumulo reddidit iste dolor.
60	non vacat ulla dies lacrimis post funera fratris,
qui secum ad manes gaudia nostra tulit.
61	sic miserae dulces consummavere parentes
regius ac serie sanguis origo fuit?
quae mala pertulerim neque praesens ore referrem,
nec sic laesa tuo consulor alloquio.
62	quaeso, serene parens, vel nunc tua pagina currat,
mitiget ut validam lingua benigna luem.
63	deque tui similis mihi cura sororibus haec est,
quas consanguineo cordis amore colo.
64	nec licet amplecti quae diligo membra parentum,
osculer aut avide lumen utrumque soror.
65	si, velut opto, manent superis, rogo redde salutes
proque meis votis oscula cara feras.
66	ut me commendes Francorum regibus oro,
qui me materna sic pietate colunt.
67	tempore longaevo vitalibus utere flabris
et mea de vestro vernet honore salus.
68	Christe, fave votis: haec pagina cernat amantes
dulcibus et redeat littera picta notis,
ut quam tarda spes cruciat per tempora longa,
hanc celeri cursu vota secuta levent.

1	Ad Iustinum et Sophiam Augustos
Gloria summa patris natique ac spiritus almi,
unus adorandus hac trinitate deus,
maiestas.
2	persona triplex, substantia simplex.
3	aequalis consors atque coaeva sibi.
4	virtus una manens idem, tribus una potestas
(quae pater haec genitus, spiritus ipsa potest),
personis distincta quidem, coniuncta vigore,
naturae unius, par ope luce throno,
secum semper erat trinitas, sine tempore regnans,
nullius usus egens nec capiendo capax.
5	gloria summa tibi, rerum sator atque redemptor,
qui das Iustinum iustus in orbe caput.
6	rite super reges dominantem vindicat arcem
caelesti regi qui famulando placet.
7	quam merito Romae Romanoque imperat orbi
qui sequitur quod ait dogma cathedra Petri.
8	quod cecinit Paulus passim, tuba milibus una,
gentibus et stupidis fudit ab ore salem,
cuius quadratum linguae rota circuit axem
eloquiique fide frigida corda calent.
9	gloria summa tibi.
10	rerum sator atque redemptor,
qui das Iustinum iustus in orbe caput.
11	ecclesiae turbata fides solidata refulget
et redit ad priscum lex veneranda locum.
12	reddite vota deo, quoniam nova purpura quidquid
concilium statuit Calchedonense tenet.
13	hoc meritis, Auguste, tuis et Gallia cantat,
hoc Rhodanus, Rhenus, Hister et Albis agit.
14	axe sub occiduo audivit Gallicia factum,
Vascone vicino Cantaber ista refert.
15	currit ad extremas fidei pia fabula gentes
et trans Oceanum terra Britanna favet.
16	quam bene cum domino curam partiris amator!
ille tuas causas, tu facis ecce suas.
17	dat tibi Christus opem, tu Christo solvis honorem:
ille dedit culmen, reddis et ipse fidem.
18	nil fuit in terris quod plus daret ille regendum,
nec quod plus reddas quam valet alma fides.
19	exilio positi patres pro nomine Christi
tunc rediere sibi, cum diadema tibi.
20	carcere laxati, residentes sede priore
esse ferunt unum te generale bonum.
21	tot confessorum sanans, Auguste, dolores
innumeris populis una medella venis.
22	Thrax Italus Scytha Phryx Daca Dalmata Thessalus Afer
quod patriam meruit nunc tibi vota facit.
23	haec tua laus, princeps, cum sole cucurrit in orbe:
quo genus est hominum huc tuus intrat honor.
24	gloria summa tibi, rerum sator atque redemptor,
qui das Iustinum iustus in orbe caput.
25	–
Cui meritis compar nubens felicibus annis
obtinet augustum celsa Sophia gradum.
26	quae loca sancta pio fixo colit, ornat amore
et facit hoc voto se propiare polo.
27	cuius opima fides Orientis ab axe coruscans
misit ad Occasum fulgida dona deo:
regina poscente sibi Radegunde Thoringa
praebuit optatae munera sacra crucis,
qua Christus dignans adsumpta in carne pependit
atque cruore suo vulnera nostra lavit.
28	gloria summa tibi, rerum sator atque redemptor,
quod tenet augustum celsa Sophia gradum.
29	o pietas huc usque rigans de fonte benigno,
cuius amor Christi fundit ubique fidem!
ecce pari voto, Augusti, certatis utrimque:
ipsa tuum sexum subrigis, ille suum;
vir Constantinum, Helenam pia femina reddis:
sicut honor similis, sic amor ipse crucis.
30	illa invenit opem, tu spargis ubique salutem,
implet et Occasum quod prius Ortus erat.
31	gloria summa tibi, rerum sator atque redemptor,
quod tenet augustum celsa Sophia gradum.
32	per te crux domini totum sibi vindicat orbem:
quo nescita fuit, hoc modo visa tegit.
33	accessit genti maior fiducia Christi,
quando salutis opem spes oculata videt,
sensibus et duplicata fides, cum munere vestro
plus animae credant quod cruce teste probant.
34	hoc Augusta colens, quod apostolus, instat aratro:
tu ligno, hic verbo laetificatis agrum.
35	haec iam fama favet qua se septentrio tendit,
Ortus et Occasus militat ore tibi.
36	illinc Romanus, hinc laudes barbarus ipse,
Germanus Batavus Vasco Britannus agit.
37	pars tua cum cruce sit florens, Augusta, per aevum,
cui facis extremis crescere vota locis.
38	hanc prostrata solo supplex Radegundis adorat
et vestro imperio tempora longa rogat,
atque rigans lacrimis coniuncta sororibus optat,
ut hinc vestra fides gaudia larga metat.
39	felix Iustino maneas cum principe coniunx
ordine patricio cincta, Sophia, sacro.
40	Romula regna regens tribuas sua iura senatu
teque sibi dominam plebs trabeata colat.
41	vota superna deus votis felicibus addat
nec vobis pereat quod Radegundis amat,
assiduo cantu quae pulvere fusa precatur,
temporibus largis ut tibi constet apex.
42	voto animo sensu studio bona semper agendo
sit tibi cura sui, sit memor ille tui.

1	Ad Artachin
Post patriae cineres et culmina lapsa parentum,
quod hostili acie terra Thoringa tulit,
si loquar infausto certamine bella peracta,
quas prius ad lacrimas femina rapta trahar?
quid mihi flere vacet? pressam hanc funere gentem
an variis vicibus dulce ruisse genus?
nam pater ante cadens et avunculus inde secutus
triste mihi vulnus fixit uterque parens.
2	restiterat germanus apex, sed sorte nefanda
me pariter tumulo pressit harena suo.
3	omnibus extinctis (heu viscera dura dolentis!)
qui super unus eras, Hamalafrede, iaces.
4	sic Radegundis enim post tempora longa requiror?
pertulit haec tristi pagina vestra loqui?
tale venire diu expectavi munus amantis
militiaeque tuae hanc mihi mittis opem?
dirigis ista meo nunc serica vellera penso,
ut, dum fila traho, soler amore soror?
siccine consuluit valido tua cura dolori?
primus et extremus nuntius ista daret?
nos aliter lacrimis per vota cucurrimus amplis?
non erat optanti dulcia amara dari.
5	anxia sollicito torquebar pectora sensu:
tanta animi febris his recreatur aquis?
cernere non merui vivum nec adesse sepulchro,
perferor exequiis altera damna tuis.
6	cur tamen haec memorem tibi, care Artachis alumne,
fletibus atque meis addere flenda tuis?
debueram potius solamina ferre parenti.
7	sed dolor extincti cogit amara loqui.
8	non fuit ex longa consanguinitate propinquus,
sed de fratre patris proximus ille parens.
9	nam mihi Bertharius pater, illi Hermenefredus:
germanis geniti nec sumus orbe pari,
vel tu, care nepos, placidum mihi redde propinquum
et sis amore meus quod fuit ille prius,
meque monasterio missis rogo saepe requiras
ac vestro auxilio stet locus iste deo,
ut cum matre pia vobis haec cura perennis
possit in astrigero reddere digna throno.
10	nunc dominus tribuat vobis felicibus ut sit
praesens larga salus, illa futura decus.

1	Versus ad Sigimundum
Christicolas animas haec conscia cura fatigat.
2	ut circa cunctos stet sine labe salus.
3	ast ego prae reliquis circum tua lumina pendens
qui venit atque redit prompta requiro frequens;
sollicitis oculis volitantia flabra recurro,
quando vel unde tui nuntiet aura boni.
4	hoc [tibi] praecipue mea, dulcis, epistula signet.
5	quod dolor atque metus sit tuus ille meus:
et quia nos animo cognoscis currere tecum,
det de te incolumi pagina missa fidem.

1	De Childeberctho rege
Rex regionis apex et supra regna regimen,
qui caput es capitum, vir capitale bonum,
ornamentorum ornatus, ornatius ornans,
qui decus atque decens cuncta decenter agis,
primus et a primis, prior et primoribus ipsis,
qui potes ipse potens, quem iuvat omnipotens.
2	dulcia delectans, dulcis dilecta potestas,
spes bona vel bonitas, de bonitate bonus,
digne nec indignans, dignos dignatio dignans,
florum flos florens, florea flore fluens,
Childebercthe cluens: haec Fortunatus amore
paupere de sensu pauper et ipse fero.
3	Audulfum famulum commendo supplice voto,
me quoque: sic nobis hic domineris apex.

1	De Brunichilde regina
Regia progenies, praecelsi et mater honoris.
2	undique regnantum cincta decore pio,
Gallia cuius habet genus et Hispania fetum,
masculus hinc moderans, inde puella regens:
auspicium felix sit prosperioribus annis:
hic tegat Allobrogas, dirigat illa Getas,
gentibus et geminis pariter tua germina regnent
et tibi det fructus iste vel ille locus,
quo te circumdet, pia, blanda corona nepotum,
de genito et genita bis genitalis ava.
3	illos auditu, hos visu laeta recensens,
praesens hinc gaudens, inde sed aure favens
subque tuis cernens regiones mater utrasque
cum populo et patria laetificeris ava.
4	Audulfum famulum commendo, me quoque secum:
sic maneat cunctis gloria vestra nitens.

1	Ad Agiulfum
Nomen dulce mihi, mihi semper amabile nomen,
omnibus unanimis, plus mihi mente nitens,
qui corde amplectens cunctos tibi reddis amantes
(dum colis et coleris, carus haberis apex),
moribus excellens, Agiulfe, benigne sodalis,
praecipuis dominis qui famulando places,
vir bonitate decens, concordia vincta per omnes,
laetitiae facies, pectore fida fides:
stet tuus amplus honor longe his regnantibus 
illorumque salus sit tibi, care, decus.
2	supplico commender per te dominantibus altis:
sic valeas felix, dum tenet ista dies.
3	Audulfum proprium commenda, magne, relatu:
sic tua vita decens hoc sit in orbe manens.
4	regale ad votum felicia cuncta sequantur
detque deus vobis tempora temporibus.

1	Epitaphium Nectarii
Triste sub hoc tumulo crudeli funere rapti
Nectarii iuvenis membra sepulta iacent.
2	ipse quater quinos valuit superesse per annos,
quem fugiente die mors inimica tulit.
3	hic Proculo genitore satus, sed sorte nefanda
ante tenet lacrimas quam sua vota parens;
gratus in aspectu, sensu moderatus opimo,
qualem non puduit spem generasse patrem.
4	sunt tamen ingenti solacia magna dolori,
quod quod in orbe venit non sine morte manet:
haec via pauperibus, haec est et regibus una,
sed vivit semper quem bene facta fovent.

1	Versus pro pomis directis
Cardinis occidui regio quae sumpsit ab ortu,
mittit amicalis dulcia poma manus;
haec quoque, quae nostro pendentia vidimus horto,
admonet affectus munera ferre pius.
2	non animi metuant, haec sunt quod ab arbore carpta:
iam fraus nulla nocet quod paradisus habet:
namque redemptrici postquam in cruce Christus adhaesit,
per lignum rediit quod prius Eva tulit;
iam meruit mulier purgari crimine sexus:
mors fuit illa vetus, virgo novella salus.
3	et quia silvestrem tribuunt elementa paratum,
misimus exiguum, quod dedit unda, cibum.
4	deprecor ergo, pares vel poma vel ostrea fratri:
eligat alterutrum, quod sibi maius amat.
5	sed Dagaulfum haec rumpat cervesia tristis,
faece lagunari turbida, tendat hydrops:
faucibus in stupidis talem bibat ille liquorem,
tam male sinceras qui vitiavit aquas.
6	at sicuti meritis exposcit opima vpluntas,
dulcia vineti Dracco Falerna bibat.
7	hoc tamen in domino, qui te regat, oro benigne,
rite salutetur mi Papiana soror;
addo preces [pariter]: capias sic munera Christi:
ne tibi post uxor, sed sit honesta soror.
8	quid Ventura dies portat nescimus in orbe;
quis morti obsistat, si furibunda ruit?
furem animae nemo ante videt quam tollere possit.
9	nec placitum poterit dissimulare diem.
10	causa cavenda prius, subito quam mergat ad umbras.
11	est ubi nemo parens nec levat ulla manus.
12	sed bene quod placuit constanti perfice voto,
ne spatium rediens mors inimica neget:
nunc meliora tene, iam, quod fuit, inde recede
et cape caelestes huc redivivus opes.
13	per dominum votis utraeque rogamus utrumque.
14	detur ut in nostro filia vestra sinu:
officio vestro ad nos migret cura parentum,
vos generando utero, nos refovendo sinu.

1	Item aliud
Dulcibus alloquiis quae fabula fertur in aure?
si mihi iam placidas mensa benigna tenet.
2	placatos animos tabula redeunte notate,
prodat ut affectum littera picta manu,
dulcis amore pio pariter materque sororque
gaudia festivo concelebrate sono.

1	Item aliud
Hodie festivum celebravi diem, in orbem
domini natalem sacratum venisse diem.
2	ubique inprimis venerunt caseum –
dein veniunt lignea scutella rotata –
carnem, pullum simul discus ornatus undique –
temporis quae spacio cunctis feras cibos in ore
et a cunctis longum sem . . .
domina super te et te simul semper cum ipsa
quae die noctuque melliflua diffundis ab ore.

1	Item aliud
Dum volo carminibus notum percurrere plectrum,
incipio solito pigrius ire pede,
nec mihi doctiloqua consentit harundine Musa,
quae desueta suum pandere nescit opus.
2	sed quamvis dubio trepidet mea chorda relatu,
audacter solo promptus amore loquor.
3	cara benigna decens dulcis pia semper habenda.
4	cuius in affectu stat mihi patris honor,
per quam.
5	quae genuit, recolunt mea viscera matrem.
6	et mores aviae te renovante colo :
suppliciter humilis verbo trepidante saluto.
7	commendans animam sed famulando meam.
8	et pariter natam, peperit quam gratia cordis:
quas rex caelorum servet in orbe diu.

1	Item aliud
Sic vos Caesarii monitis honor ornet in orbe
atque ambas caro cum patre Christus amet;
sic hic Caesaria et praecelsa Casaria surgat,
ut per vos priscus hic reparetur honor;
gratia sic talis niteat, qua crescat in aevo
per vos Pictavis Arelatense decus;
sic pie caelesti mereamur vivere regi
et mea vobiscum membra sepulchra tegant:
si quod in offenso retinetur pectore murmur,
in vice laxatum sit veniale precor;
pacem Christus amans, mira dulcedine plenus,
pectora vestra sacer se mediante liget.
2	obtineat pariter veneranda Casaria mecum,
quae simul amplexu vos cupit esse pio.

1	Item aliud
Quam prius inscribam fixam pietate parentem,
quo geminae matres, extat et una [soror]?
hanc praeponit honor, quae iunior extat in annis;
his aetas gravior iure senile favet.
2	sed mihi dulce tribus pariter mandare salutem,
est quoniam vobis carus et unus amor.
3	felix quae retinet pariter tria lumina mensa
et paschale bonum multiplicare facit!
angelico coetu sic participante fruantur
deliciae vobis in regione dei.

1	Item aliud
Nocte salutifera maneant materque sororque:
hoc nati et fratris prospera vota ferant;
angelicus coetus praecordia vestra revisat
et regat alloquiis pectora cara suis.
2	tempora noctis agunt, ut hac brevitate salutem:
sex modo versiculis vel duo ferte, precor.

1	Item aliud
Quamvis quod euperem fugit me vespere facto,
te mihi non totam nox tulit ista tamen:
etsi non oculis, animo cernuntur amantes;
nam quo forma nequit, mens ibi nostra fuit.
2	quam locus ille plus qui numquam abrumpit amantes,
quo capiunt oculis quos sua vota petunt
in medio posito bonitatis principe Christo,
cuius amore sacro corda ligata manent!
hic quoque sed plures carmina iussa per annos:
hinc rapias tecum, quo tibi digna loquar.

1	Item aliud
Plaudite voce deo, pia reddite vota, sorores,
quod sic vobiscum gaudia tanta sedent.
2	nie foris excluso vos hanc retinetis amantes:
quod commune placet, non simul esse licet.
3	haec longaeva diu maneat per singula nobis
floreat et cunctis participanda bonis.

1	Item aliud
Cuncti hodie festiva colunt: ego solus in orbe
absens natali conqueror esse tuo;
qui si forte latens alia regione fuissem,
ad vos debueram concitus ire magis.
2	nunc alii tibi dant, ego munera nulla sorori,
vel dare qui potui pomula, mora ioti.
3	sed quamvis absens specie, sum pectore praesens
et rogo quae misi dona libenter habe:
sic deus omnipotens parcat matri atque sorori,
quae non egerunt me retinere sibi.
4	haec pia festa diu multos, senis ipsa, per annos
laeta matre simul, me quoque fratre colas.

1	Item aliud
Haec mihi festa dies longos superinstet in annos,
gaudia magna ferens haec mihi festa dies,
praestet amore deus tam prospera vota per aevum,
Martini meritis praestet amore deus.
2	participata mihi vobiscum haec gaudia Christus
servet in orbe diu participata mihi.
3	mitis in aure sonus suavi dulcedine tinnit,
organa vocis habens mitis in aure sonus.
4	blandior esca favis vestra de fauce rigavit
et nova mella dedit blandior esca favis.
5	huc Variante choro vox inde rotata cucurrit,
sensibus angelicis huc Variante choro.
6	carmina sancta diu vox illa ministret ab ore
et recreent animos carmina sancta diu.

1	Item aliud
Sollicitat famulum dominae sua cura benignae,
qualiter a vobis laeta sit acta dies;
nam dum plaudis ovans, mea sunt tua gaudia maius :
tunc mihi vota favent, dum tibi membra vigent.
2	ni vale iam fecit, spectet bona nostra parumper,
nec sub nocte volet: stet veniente die.

1	Sic hesterna dies totas mihi transtulit horas,
ut matris vocem non meruisse querar:
qualiter agnus amans genetricis ab ubere pulsus
tristis et herbosis anxius errat agris
(nunc fugit ad campos feriens balatibus auras.
nunc redit ad caulas, nec sine matre placent) .
2	sic me de vestris absentem suggero verbis;
vix tenet incluso nunc domus una loco.
3	sed refero hinc grates placidae caraeque [sorori],
quod me consuluit de pietatis ope.
4	tu retines medium, medium me possidet illa:
cum geminas video, tunc ego totus ago.
5	nunc tibi, cara, precor Martinus, Hilarius adstent,
et te vel natos spes tegat una deus.

1	Item aliud
Si nequeo praesens, absens tibi solvo tributum.
2	ut probet affectum, mater amata, meum.
3	si non essem [absens], facerem quodcumque iuberes:
obsequiis parvis forte placeret iners;
pectore devoto set rustica lingua dedisset
pastoris calamo matris in aure sonum;
imperiis famulans tererem mea membra diurnis,
servirent dominae subdita colla suae;
nulla recusarent digiti, puteoque profundo
quae manus hoc scripsit prompta levaret aquas.
4	protraheret vites et surcula figeret hortis.
5	plantaret, coleret dulce libenter holus.
6	splendor erat tecum mea membra ardere coquina
et nigra de puro vasa lavare lacu.
7	hinc tibi nunc absens Marcelli munera misi,
cui dedit excelsum vita beata locum,
et si displiceant indigno verba relatu,
conplaceant animo signa superna tuo.
8	sis longaeva mihi cum nata et messe sororum.
9	virgineoque choro crescat ovile dei.
10	si tua verba dares, essent plus dulcia quam si
floribus electis mella dedisset apes.

1	Item aliud
Flumine nectareo meritis mihi dulcior Agnes,
quam praesente deo pectore, mente colo,
aspice quam celeri mutantur cuncta rotatu,
dum veluti pinnis tempora nostra volant.
2	casibus incertis scripulos nescimus et horas;
cras sit homo an non sit quis dabit inde fidem?
arboris oppressit hodie nix alta cacumen
duraque ramorum brachia curvat hiems:
crastina forte dies puro si fulserit ortu,
si qua pruina iacet, sole calente liquet.
3	sic quoque mens hominum dubio de fine salutis
ignorat quantum vivere vita queat.
4	sed quoniam vario transcurrunt omnia lapsu,
quem numquam perdas dilige corde sagax:
sit tibi Christus honor, Christus spes, Christus amator.
5	in solo semper fige salutis opem;
temporibus cunctis hunc per tua viscera volve:
sic sponso servent membra pudica fidem.
6	si sopor obripiat, retinendo in pectore Christum
tempore sub noctis luminis arma geris:
illum mente colens muro tutaris opimo
et si latro furit, pax tua corda tegit.
7	huius in amplexu te totam effunde licenter:
illum quisquis habet crimina nulla timet.
8	hoc age ut, ad thalamos cum venerit arbiter orbis,
visceribus puris inmaculata mices;
lampade fulgenti tunc te veniente sorores
excipiant laeto Thecla, Susanna choro.
9	haec modo dum redeo breviter mandata relinquo:
tu quoque, dum religis, me memorare velis.

1	Item aliud
Anxius, afflictus curarum pondere curvor,
pectore confuso nec dare verba queo:
murmure sub dubio laceror neque carmina laxo,
nescio certa loqui mente vagante mihi.
2	heu, tristem si vota velint audire fatentem,
me subito ferrent nubila missa tibi;
Daedalico lapsu si pinnas sumere nossem,
ad vos quantocius iam revolasset amans:
novit enim dominus, qui corda latentia pulsat,
quae mea, sed tacite, viscera cura domet.
3	reddite, cum nequeo, dominae promissa benignac;
nec tamen hic culpam crede fuisse meam:
excusa, si forte potes, per sidera testor,
me neque velle moras matris in aure feras.
4	oret pro famulo: citius remeare parabo,
et cum praesentor, verbere, voce domet.

1	Item aliud
Supplicibus votis referat mandata salutis
matribus ac dominis pagina missa loquens.
2	dumque recusat iter nostrum tibi reddere vultus.
3	affectum saltim sollicitudo probet:
nec sumus absentes, si nos oratio dulcis
praesentes semper cordis amore tenet.

1	Item aliud
Matri natus ego, frater simul ipse sorori
pectore devoto parvula dona fero.
2	tertius unitus tria munera porto duabus:
tam dulces animas dulcia poma decent.
3	sed date nunc veniam mihi quod fano tali habetur:
munera quae portet, charta canister erit.

1	Item aliud
Hoc tibi pro summo direxi munere signum,
ut pariter fratres crux tegat una duos;
alternis vicibus haec pectora nostra gubernet
et commune bonum participetur amor.
2	ad te quando venit, mecum magis ista manebit;
plus mihi proficiet, cum tua corda tenet.
3	sit huius species intra tua viscera semper,
tunc ibi perpetuam Christus habebit opem.
4	in cruce sacrata qui tunc pietate pependit,
haec tibi cum pendet, porrigit ille manum.
5	communem matrem venerando voce saluto,
quae maneat vobis consociata diu.

1	Item aliud
Dulcis opima decens, cui tanta est cura laboris,
ut tibi sit modico semine magna seges,
quae modo membra libens fugitivo tempore lassas,
cum Christo dabitur perpetuanda quies.
2	[dextra,] ubi nempe paras sudando sororibus escas,
undis et flammis hinc riget, inde calet:
assiduis votis inter tua brachia volvor
atque meos animos sarcina vestra terit.
3	nunc faciendo focos epulasque coquendo recurris,
nec valeo matrem quippe iuvare piger.
4	filia sed portet praesens onus omne vicissim
et reddat pondus participando leve.
5	det tibi auxilium mundi reparator utrisque
atque diu pariter hanc foveatis opem.

1	Item aliud
Pergimus inclusas a gurgite cernere terras,
qua vagus Oceanus fertque refertque vices,
fluctibus assiduis cum surgit ad aethera pontus,
huc feritate sua mobilis unda latrat;
litus harenosum refugit, nunc suscipit aestus,
nunc, mare dum turget, naufraga terra latet:
quo gelidum abscessit, rediens [hoc] occupat ardor.
2	atque loco huc uno sunt tria dona dei.
3	quamvis sit sterilis, fructus fert illa beatos.
4	dum caelo dignos pascit harena viros.
5	ast ego vel si qua sine vobis urbe tenerer,
inter multa tamen milia solus eram.
6	cernere vos laetas merear, materque sororque.
7	cum venit excelsi cena beata dei.
8	si citius redeat frater Simplicius, oro,
a me mandatae ferte salutis opus:
et rogo per vestras me commendate sorores:
sic faciat cunctas Christus amore suas.

1	Item aliud
Audivi, fateor, ieiunia longa parari:
ad me si veniant, non toleranda gravent:
expavesco famem quae iam vicina susurrat:
ne parietis iter, transeat illa celer.
2	mox quoque diffugiens vacuis me abscondo cavernis.
3	dum modo ieiuno non ego ventre domer.
4	sed si nunc alios pietas et gratia pascit.
5	de me nulla mihi causa timoris erit.

1	Item aliud
In brevibus tabulis mihi carmina magna dedisti.
2	quae vacuis ceris reddere mella potes;
multiplices epulas per gaudia festa ministras.
3	sed mihi plus avido sunt tua verba cibus:
versiculos mittis placido sermone refectos,
in quorum dictis pectora nostra ligas.
4	omnia sufficiunt aliis quae dulcia tractas,
at mihi sinceros det tua lingua favos.
5	supplico me recolas inter pia verba sororum,
verius ut matrem te mea vota probent:
omnibus et reliquis te commendante reformer,
ut per vos merear quod mea causa rogat.

1	Pectore vena loquax, mundano culta sapore
venit ad aeternos lingua colenda libros.

1	Militiam peragens, capiens nova praemia regis.

1	De Magnerico Treverensi episcopo
Culmen honorificum, patrum pater, archisacerdos,
pontificale decus, proficiente gradu
quem fidei titulus meritis erexit in altum,
ecclesiaeque caput distribuente deo,
discipule egregii, bone Magnerice, Niceti,
nominis auspicio magne canende tui,
clare sacro merito tanto informante magistro,
quem reparas operum fructificante loco,
cuius, opime, sequax sancta et vestigia servans
rite minister agens ecce magister ades
auctorisque pii successor dignus haberis
heredisque sui frugiparensque manes.
2	crevit post obitum pater et te crescere fecit:
dum capit ille polum, tu capis arce locum.
3	grex alitur per te vice praecessoris, alumne,
nec sua damna dolet, dum tua lucra tenet.
4	fratribus optandus, iucundus honore ministris
carius et populis pastor amore places.
5	te panem esuriens, tectum hospes, nudus amictum,
te fessus requiem, spem peregrinus habet,
haec faciens intende magis, venerande sacerdos,
ut commissa tibi dupla talenta feras.
6	pro Fortunato exorans quoque dulcis amator
spem mihi dans veniae, sit tibi palma, pater.



