 I. ARTEMISIA.
Herbarum quasdam dicturus carmine vires

herbarum matrem, dedit Artemisia nomen

cui graecus sermo, justum puto ponere primo.

Hujus opem fertur prior invenisse Diana,

Artemis graece quae dicitur, indeque nomen

herba tenet, quia sic inventrix dicitur ejus.

Praecipue morbis muliebribus ista medetur:

menstrua deducit ejus decoctio sumpta,

hocque facit, matrix si saepe fovetur eadem,

vel si cruda mero sociata terendo bibatur,

aut si trita virens super alvum nocte ligetur;

pellit abortivum potu vel subdita tantum,

duritias solvit stericas pellitque tumores.

Urinam potata det, lapidesque repellit,

ictericosque juvat cum vino saepius hausta.

Hanc adipi junctam strumis apponere laudat

Plinius atque jubet cum vino sumere tritam.

Haec, opium nimium si quemquam laeserit haustum,

subvenit eximie, si vino juncta bibatur.

Affirmant quidam, quisquis gustaverit illam,

quod nullo valeat nocuo medicamine laedi,

et quod eum morsu non appetat ulla ferarum.

Radix illius collo suspensa rubetis

dicitur et cunctis nocuis obsistere ranis;

succus ad hoc ejus cum vino proderit haustus.

Si musto contrita recens servabitur herba,

vinum praedictis reddit medicabile morbis,

et sapor est et odor vino gratissimus illi,

confortat stomachum, sanat praecordia sumptum,

et multis aliis affirmant utile causis.


      

        II. ABROTANUM.
Tertius Abrotano legitur gradus esse caloris,

et desiccandi semen ferventius herba est,

unde juvat nervos et causas pectoris omnes,

illius elixi si sit decoctio sumpta.

Sic quoque dysnoicis prodest tussimque repellit,

et prodest lumbis, sic vulvarumque querelis.

Omnibus his crudum cum vino proderit haustum,

urinam purgat sic et praecordia mundat,

sic curat sciasim, sic sumptum menstrua purgat,

serpentes nidore fugat, bibitumque venena

illorum extinguit, sedat quoque frigora febris

antea quam veniant si mixto sumitur amne,

aut oleo quo decoquitur si membra perungas.

Lumbricos ventris hanc saepe bibendo necabis.

Huic panis micas et mala cidonia jungens

insimul amne coquas, oculorum cocta dolori

apponas vel fervori, curabit utrumque.

Stirpes infixas et spinas abstrahet ipsum

appositum per se vel adeps si jungitur illi.

Haec etiam venerem pulvino subdita tantum

incitat, et veneri nocuis potata resistit.


      

        III. ABSINTHIUM.
In primo calor esse gradu, vis sicca secundo

dicitur absinthii; stomachum corroborat herba

illius quocunque modo quis sumpserit illam,

sed melius pluviae si sit decocta liquore,

et sic sub divo prius infrigidata bibatur.

Sic poterit variis ejus succurrere morbis,

hocque modo pellit lumbricos, mollit et alvum,

ejus et immodicum sedat sic sumpta dolorem,

urinam potu producit, menstrua solvit.

Illi si nardum, quam profert Gallia, jungas

et conjuncta teras et mulsa trita resolvas,

praecipue tali purgabis menstrua potu,

hoc quoque praestabunt cum lana subdita molli.

Si siler et nardus et acetum jungitur illi

noxia deterges potu fastidia tali.

Gramina si rutae jungas huic salque piperque

cumque mero tundens des haec decoctave potum,

noxius et crudus stomachi purgabitur humor.

Iri cunjuncta pectus mire juvat hausta.

Acri cum vino trita se quilibet ungens

non metuat culices, ustaeque fugantur odore.

Ictericis crudam dabis hanc apio sociatam,

curat hepar, sibi si jungatur gallica nardus,

splenque sibi juncto potata juvabit aceto.

Sic quoque fungorum depellit sumpta venenum,

obstat letiferae cum vino sumpta cicutae,

sicque venenatis occurrit morsibus hausta,

et daros oculos reddit cum melle peruncta.

Hocque modo sugillatis superaddita prodest,

decoctaeque vapor obstrusas liberat aures,

si manant sanie cum melle terens superadde.

Subvenit anginae melli nitroque jugata.

Vulneribus prodest contrita recentibus illa,

si superaddatur capitis sic ulcera curat,

pruritusque juvat ejus decoctio fotu.

Nausea non poterit quemquam vexare marina,

antea commixtam vino qui sumpserit illam.

In lini panno si circumcincta geratur

Inguinis immodicum fertur cohibere tumorem.

Olfactu somnum capiti vel subdita praestat,

hanc sibi supponi si non praesenserit aeger.

Denigrat crines cinis ejus, si bene mixtus

ceroto fuerit et eo sint saepe peruncti.

A tineis tutam reddit qua conditur arcam.

Sub lingua factum curat cum melle tumorem,

livoremque nigrum, qui circa luminis orbem

apparere solet, purgabit idem medicamen.

Auris depellit sonitum cum felle bovino.

Duritiam splenis ejus cataplasma resolvit.

Conjuncto sibi melle sterae si subditur herba

desiccabit eam, manareque menstrua coget;

ex oleo fuerit viridis si cocta, juvabit

non modice stomachum, quot erit hoc unguine fotus.

Incaustum vino, quo sit macerata, resolve:

si scribis chartam mus non teret amplius illam.

Plinius attollit magnis hanc laudibus herbam,

Romanosque refert sacris ex more diebus

dum quadrigarum cursu certare solerent,

absinthii succum solitos donare bibendum

in capitolina victori sede locato,

credentes pretium prae cunctis reddere dignum

illi, quo firmam posset servare salutem,

quae constat mundi pretio pretiosior omni.


      

        IV. URTICA.
Dicimus urticam, quam Graecus acalyphe dicit,

fervida non modice vis illi dicitur esse,

unde nec immerito nomen sumpsisse videtur,

tacta quod exurat digitos urtica tenentis.

Haec solet ictericos cum vino sumpta juvare,

illius semen colicis cum melle medetur,

et tussim veterem curat, si saepe bibatur.

Frigus pulmonis pellit ventrisque tumorem.

Omnibus his prodest pulvis cum melle jugatus,

aut succus viridis cum vino saepius haustus.

Cum sale de foliis ejus factum cataplasma

ulceribus prodest et sordida vulnera purgat,

et contra morsus valet hoc cataplasma caninos,

et cancros et parotidas luxataque curat,

hocque reformatur caro, quae discessit ab osse,

et solet humores hoc desiccare nocentes.

Acri cum vino radix contrita tumorem

compescit splenis, podagrae sic subvenit illa

omnibus et morbis sic subvenit articulorum,

omnibus his prodest superaddita, vel sibi juncto

si coquis hanc oleo foveasque hoc unguine membra.

Naribus impositus succus foliumve cruorem

elicit; innati vis est sibi tanta caloris,

quod si manantem cupias retinere cruorem,

urticae succo frontem line, reprimit illum.

Si supponatur cum myrrha menstrua pellit,

si claudit vulvam matrix humore gravata

urticae foliis revocabitur ilia fricata.

Cum vino bibitum venerem semen movet ejus,

et melius tritae si jungas melque piperque

et si cum vino praedicto more bibatur.

Pleureticos, pectus, pulmones adjuvat ejus

semen, si sumptum fuerit cum melle jugatum,

cum mulsa bibitum lotium producit abundans.

Herba recens ejus olerum si more coquatur,

detur et illius decoctio, molliet alvum.

Ore diu clausus succus si volvitur ejus

uvae non modicum poterit sedare tumorem.

Sudorem movet ex oleo decocta perunctis.

Si quadrupes quaecunque marem perferre recusat,

urticae foliis illius vulva fricetur,

sic naturalem calor excitat ille calorem.

Defluvium capitis, si succo seminis hujus

ungas saepe caput, reprimi dicit Galienus.

Illius semen collectum tempore messis

Et desiccatum multis erit utile causis.


      

        V. ALLIUM.
Scordeon argive sunt allia dicta latine,

hujus vim medici calidam siccamque periti

in quarto posuere gradu. Mansum vel inunctum

curat, quos serpens vel scorpius intulit, ictus;

sanat et appositum morsus cum melle caninos

et nocui vermes triti pelluntur odore.

In mulsa coctum commixtum cui sit acetum

et bibitum vermes ventriis tineasque repellit;

ex oleo cum reste sua si decoquis illud

morsus pestiferos reddes hoc unguine sanos,

corpus et attritum cura sanabis eadem,

unguine vesicae dolor et tumor hoc reprimuntur.

Ipse refert Ipocras educi posse secundas

fumo combusti si vulva diu foveatur.

Pulmonis varias coctum cum lacte querelas

potatumque juvat vel crudum saepe comestum.

Cum centaurea Diocles dare praecipit illud

hydropicis, sic humores desiccat aquosos,

idem nefreticis elixum sumere jussit.

Praxagoras illo fuit usus cum coriandro

et vino, causas sic curans ictericorum,

et sic potatum dicit quod molliat alvum.

Cumque faba coctum capitis sedare dolorem

dicitur, attrito si tempora perlinis illo.

Anseris huic adipem jungas tepidumque dolenti

infundas auri, praedare subvenit illi.

Elixum tussim juvat et suspiria sedat,



clarificat raucam crudum coctum quoque vocem,

sed magis elixum juvat illam saepe comestum,

adjuvat incoctum pulti sumptumque tenesmon.

Porcino jungens adipi si conteris ipsum

non modicos reprimes superaddens saepe tumores.

Hunc ignotarum potus non laedit aquarum

nec diversorum mutatio facta locorum,

allia qui mane jejuno sumpserit ore.


      

        V. PLANTAGO.
Herbam, quae nostra lingua plantago vocatur,

hanc arnoglossam Graecus vocat, est quia linguae

agninae similis foliis. Plantaginis hujus

sunt geminae species, et major prima vocatur,

altera vero minor, quam vulgo lanceolatam

dicunt, quod foliis (ut lancea) surgit acutis.

His infrigdandi desiccandique notatur

tertius esse gradus, majori vim tamen esse

majorem dicunt, nimis humida vulnera siccat,

si superaddatur cum melle, et sordida purgat.

Cum sale sicut olus si juncta coquatur aceto,

ventrem restringit nimium sic mansa fluentem;

si supradictis lens sit concocta juvabit

hic dysentericos melius cibus et ciliacos.

Stringit manantem superaddita trita cruorem,

et nigris maculis fertur reparare colorem,

ovi cum lacrymo mire medicatur adustos.

Sola canis morsum curat sedatque tumorem,

et scrophas spargit superaddita cum sale trita,

hydropicis ut olus decocta comestaque prodest,

sic juvat asthmaticos, ferturque juvare caducos.

Sordida purgabit bene vulnera quaelibet oris,

ore diu tentus si succus volvitur ejus.

hic introfusus curat syringia succus,

et dolor hoc auris sedabitur et sacer ignis.

Fert haemoptoicis hic opem, si saepe hibatur

per se, fortior est si sit conjunctus aceto;

sicque juvat phthisicos, injectus vero per anum

stringit non modicum fiuxum dysentericorum,

pellitur ex oculis tumor hoc fervorque perunctis.

Saepius hanc ipsam si dentibus atteris herbam,

gingivas reprimet tumidas et sanguine plenas,

sicque solet dentis compescere saepe dolorem.

Succus cum lana matrici subditus ejus

stringit manantem nimium siccando cruorem.

Cunctis praedictis ejus decoctio causis

prodest et potus cum vino seminis ejus,

vesicae renumque juvat potata dolorem.

Dicunt non nasci scrophas gestantibus ejus

radicem collo suspensam, vis sibi tanta est.

Radices ejus tres contere, jungito tritis

vini tres cyathos et aquae fac sit modus idem,

haec nondum tremulo potanda dabis febrienti,

sic pelles febrem, cui dat lux tertia nomen,

bis binae quoque quartanis prodesse putantur

cum totidem vini cyathis si dentur et amnis.

Cuncta potest plantago minor praedicta juvare,

quamvis non tantas vires videatur hebere.

Praecipue succus curat plantaginis hujus.

Quod juxta nares vel lumina nascitur, ulcus,

si superaddatur cum lanis mollibus illi,

perque novem cataplasma dies istud renovetur.

Ejus si suco tepido venter foveatur

acri depulso sanabitur ille dolore.

Lumbricos succus depellere dicitur ejus.

Si porcina vetus axungia jungitur illi,

sedabit duros istud cataplasma tumores,

parotidas vulnusque recens hoc adjuvat unguen.

Ante duas horas quartanae quam tremor aegrum

vexet si succum biberit plantaginis hujus,

sentiet eximiam facili medicamine curam.

Ejus potatum depellit sperma secundas.

Si via longa pedum movet, ut fit saepe, dolorem,

acri cum vino superaddita trita juvabit.

Cum passo succus bibitur si saepius ejus

vesicae variis fertur succurrere morbis.

In desiccando vis est plantaginis ingens

majoris, queat ut veluti cauteria corpus

appositum siccare, refert ut Plinius auctor.

Composuit librum Themison de viribus ejus

in quo praeclaris celebravit laudibus illam.


      

        VII. RUTA.
A medicis rutae vis fervida dicitur esse

siccaque, fertur in his gradus illi tertius esse.

Utilis est valde stomacho, si saepe bibatur,

expellit partum potu veneremque coercet,

tussim si bibitur compescit, menstrua purgat.

Si coquis hanc in aqua, cui vinum junxeris acre,

compescit talis decoctio tormina ventris,

pulmones juvat et pectus, morboque medetur

costarum, quem pleuresim vocat attica lingua,

arteticos sciasimque juvat, febrique medetur

hausta vel in oleo viridem si coxeris illam

et foveas tepido patientes ante tremorem.

Matrici prodest intestinique tumori

hoc unguen vel clysterio si funditur intus,

haustaque cum vino prodesse valebit utrique,

lumbricos oleo decocta et pota repellit.

Cum caricis decocta diu vinique liquore

proderit hydropicis, si sint superaddita nocte.

Cruda comesta recens oculos caligine curat,

et melius marathri cum succo felleque galli

melleque si succus ex aequo jungitur ejus,

indeque sint oculi patientis saepe peruncti.

Cum roseo miscens oleo nec non et aceto

illius succum, capitis curare dolorem

quemvis immodicum poteris, hoc saepe perungens.

Naribus expressus si succus funditur ejus

sistit manantem bene desiccando cruorem.

In corio mali granati si tepefactum

Auribus infundas, depelles inde dolorem,

cerussae roseoque oleo miscens et aceto

illius succum mirandum conficis unguen

ad depellendum sacrum quem dicimus ignem,

et scabiem derte, quae dicitur herpeta graece,

et graece dictas achoras hoc unguine purgas:

ulcera sunt capitis humore fluentia pingui.

Curat et hoc ozinas immissum naribus, haec sunt

quae graviter foetent in naribus ulcera nata,

obstat pota mero vel cruda comesta venenis

hoc Metridates rex Ponti saepe probavit,

qui Rutae foliis viginti cum sale pauco

et magnis nucibus binis caricisque duabus

jejunus vesci consurgens mane solebat,

armatusque cibo tali, quascunque veneno

quilibet insidias sibi tenderet, haud metuebat.

Mustelaeque docent obsistere posse venenis

mirifice rutam, comedunt quae primitus illam,



cum pugnaturae sunt cum serpentibus atris.

Cum butyro modicoque oleo decocta tumorem

matricis subjecta tepens fugat ilia colique

et cunctis intus morbis sic subdita prodest.

Hac etiam testes poteris curare tumentes,

cum foliis lauri bene tritam si superaddes.

Ex hac antidotum non paucis utile causis

conficitur, medici dicunt diapiganon illud,

piganon in graeca lingua quia ruta vocatur;

illius antidoti confectio talis habetur:

pondere junge pari nitrum, piper atque cyminum,

de tribus his, quantum de ruta, ponito tantum,

sed prius ex acri vino macerare cyminum

convenit, in ferro post assari calefacto,

omnia deinde simul bene trita ex melle jugabis,

pectoris et lateris, jecoris, renumque dolores

hoc ex antidoto curantur saepe comesto,

extenuat bilem, mollit sine tormine ventrem,

confortat stomachum, facit ut bene digerat escam.


      

        VIII. APIUM.
Est apium dictum, quod apex hanc ferre solebat

victoris, veterum fieret dum more triumphus.

Ipse sibi talem prior imposuisse coronam

dicitur Alcides, morem tenuere sequentes.

Ast alii dictum credunt, quod apes vehementer

illius soleant avide decerpere flores.

Hanc herbam selinon solet attica dicere lingua,

virtutis calidae siccae quoque dicitur esse,

tertius a medicis datus est gradus huic in utroque.

Illius succo si candida mica terendo

panis jungatur, oculi sedare tumorem

dicitur emplastri noctu superaddita more,

sicque ferunt mammis prodesse tumentibus illam.

Sedat fervorem stomachi, pellitque tumorem,

et quicquid venti creat includitve nocivi

desiccans poris assumpta repellit apertis.

Provocat urinas haec cruda comesta vel hausta,

sed mage radicum facit hoc decoctio sumpta,

Hoc itidem semen operatur fortius haustum.

tota venenatis occurrit morsibus herba,

sed semen potius vel apozima proderit ejus

si bibitur, tussimque modo sedabit eodem.

Ventrem constringit, vomitum potata coercet,

lymphae commixtum sibi si jungatur acetum;

aegris amissum fertur reparare colorem,

cruda a jejunis fuerit si saepe comesta.

Unaquaque die vexantem corpora febrem

cum lympha potata juvat febris ante tremor'em.

Hydropicos et splen tumidum juvat ilia, jecurque

si cum feniculi succo contrita bibatur.

Hacque superposita turpis lentigo fugatur.

Illius succus farris cum polline mixtus

atque ovi lacrymo vulnus bene purgat et ulcus,

si superaddatur emplastri more frequenter.


      

        IX. ALTHAEA.
Althaeam malvae speciem nullus negat esse,

althaeamque vocant illam, quod crescat in altum.

Hanc ipsam dicunt eviscum, quod quasi visco

illius radix contrita madere videtur,

agrestisque solet a multis malva vocari.

In mulsa coctus flos ejus vulnera purgat,

vel si cum vino tritum florem superaddas,

spargere sic scrophas, anumque juvare dolentem

dicitur, hocque modo conquassatis medicatur.

Elixata prius radix adipique terendo

addita porcino terebinthinaeque tumores

matricis curat, reliquosque juvare dolores

dicitur illius; nervos sic ipsa relaxat,

rumpit vel spargit sic apostemata dura.

Omnes has causas elixatura juvabit,

si loca morborum foveantur saepe tepenti.

A dysentericis radicum coctio sumpta

cum vino fluxum stringens compescit eorum,

et pellit tardas haec coctio sumpta secundas,

et prodest haemoptoicis, lapidesque repellit,

vesicaeque solet variis succurrere causis.

Acri cum vino contritum semen olivo

jungito, deformes maculas hoc unguine pelles.

Cum pusca potata potest obstare venenis,

elixata prius cum melleque trita replebit

vulnera quae cava sunt, si sit superaddita saepe;

sic quoque duricias mollit lenitque rigores;

decoctis oleo foliis factum cataplasma

quosvis pestiferos morsus combustaque curat.


      

        X. ANETHUM.
A medicis calidum siccumque refertur anethum,

et dicunt, quod sit gradus huic in utroque secundus.

Lac dat abundanter ejus decoctio sumpta

nutrici, stomachique solet depellere morbos,

tres cyathos ejus tepide si sumpserit aeger;

indicio ructus est qui demonstrat apertum

os stomachi ventumque per hoc exisse nocivum,

atque gravis tali sedatur nausea potu;

provocat urinas, obstantia quaeque repellens,

matricemque juvat, bene si foveatur eadem.

Cum tepida tritum patiens si potet anethum,

intestinorum curat ventrisque dolorem,

hoc etiam potu digestio tarda juvatur

unde minor fieri vis egestiva videtur.

Assidue bibitum visum nocet et genitale

claudit iter siccans humorem seminis intus.

Uvaque si nimio turgens humore gravetur,

suspendit pulvis combusti seminis ejus.

Appositus digitis, aut intus clystere fusus,

acrior esse cinis radicum dicitur ejus,

rodit crescentes cinis bic in vulnere carnes,

ulcera quae serpunt et sordida vulnera curat,

ulcera praecipue membri curare virilis

dicitur iste cinis infusus saepius illis.

Olfactu reprimit singultum semen anethi

assatum et fervens si saepius olfacit aeger.

Dicunt fervores oculorum tollere posse

ejus radices tritas prius appositasque.

Apponas haemorrhoidis si semen anethi

ustum, curat eas et condylomata solvit.

Flos oleo si decoquitur, medicabile reddit

illud, praecipue natis de frigore causis

prodest et capitis compescit saepe dolorem,

nervorum laxat tensuras, frigora pellit.


      

        XI. BETONICA.
Betonicam soliti sunt cestron dicere Graeci.

Urinas potata ciet, lapidesque repellit,

fert haemoptoicis cum pusca sumpta juvamen,

hydropicos siccat cum vino melleque sumpta.

De foliis ejus tritis factum cataplasma

non modicum prodest oculis, quos laeserit ictus.

Illius succus roseo commixtus olivo

auribus infusus varios fugat inde dolores.

Betonicae pulvis cocto cum melle jugatus

empicos, tussimque juvat, suspiria sedat,

et stomachi varios sumptus juvat ille dolores,

si febrit ex calida, cum vino si febris absit.

Cum mulsa bibitus idem pulvis movet alvum.

Cum sale contritis foliis cataplasmate facto

vulnera curabis, fuerint quae facta recenter,



tritaque fracturae capitis haec sola medetur.

De foliis ejus elixis fit cataplasma

utile non modicum variis vitiis oculorum;

restringit lacrymas oculorum mansa vel hausta,

hac etiam caligo solet metuenda repelli,

aequo cum ruta fuerit si pondere juncta

et sic cum lympha sumatur trita tepenti,

sic oculis nocuus sanguis per subtiliora

dicitur expelli, sic lumina libera reddi.

Sumpta hac cum tepida purgatur vomica dira,

pectoris et morbi potu curantur eodem,

splen juvat illius decoctio sumpta jecurque.

Uncia betonicae socianda quaterna vetusti

cum vini cyathis tribus, his sint addita grana

viginti septem piperis, simul haec bene trita

haustaque purgabunt renes, pellentque dolores.

Uncia cum cyathis calidae potata duobus

dicitur immodicum ventris sedare dolorem.

Haec tussim cum melle fugat, ventrem quoque mollit,

unaquaque die febre si vexabitur aeger

uncia jungatur plantaginis una duabus

betonicae, sic cum tepida contrita bibantur,

antea quam febris praenuncia frigora fiant.

Uncia Betonicae calidae cyatho resoluta

prodest hydropicis, si sit potata frequenter.

Radicum pulvis cum mulsa tritus et haustus

humores (velut elleborum) vomitu cito purgat,

bis binas dragmas praecepit Plinius harum

radicum dare cum passo mulsove bibendas,

praecipue phlegma vomitu purgabitur isto.

Cum mulsa bibitus prodest pulvis foliorum

ruptis atque steras potus levat iste cadentes.

Cum vino sumptis obstat potata venenis,

oraecipue semen, quod si desit datur herba.

Uncia betonicae cum vino sumpta tepenti

ictericos curat; cum mulsa menstrua solvit;

pondere vero fabae pulvis cum melle voratus

post coenam stomachum juvat, ut bene digerat escam.

Si de betonica viridi sit facta corona

circa serpentes, ut Plinius asserit auctor,

audebunt nunquam positam transire coronam,

sed morsu proprio pereunt et verbere caudae.

Omnibus antidotis Menemachus eam sociari

praecipit, ut stomacho magis herbis omnibus aptam.

Plinius hanc, inquit, qui secum gesserit herbam,

a nullo poterit nocuo medicamine laedi,

et dicunt, quod ea cum vino saepius hausta

plumbeus abscedat color et melior revocetur.


      

        XII. SABINA.
Bratheos est graece sabina vocata latine,

sicca calensque sibi vis est, et tertius illi

est in utroque gradus. Vulnus cum melle vel ulcus

Fortiter exsiccat, et sordes purgat eorum;

sic juvat anthracas, bona quae plebs ulcera dicit.

Menstrua deducit, corruptos extrahit alvo

conceptus, si cum vino sit sumpta frequenter,

vel si trita prius matricis subditur ori.

Cerotis admixta cutem facit esse nitentem,

omnibus et morbis prodest de frigore factis.

Illius in vino vel aqua decoctio curat,

quos vertigo nocet, si lotum sit caput inde

herbaque temporibus et fronti cocta ligetur.

Duplum sabinae si desunt cinnama poni

in medicamentis jubet Oribasius auctor.


      

        XIII. PORRUM.
In multis causis usus medicamine porri

dicitur Ippocras, medicinae maximus auctor,

istius succum solum dedit ille bibendum

aegrotis, qui rejiciunt sputantve cruorem,

quos haemoptoicos soliti sunt dicere Graeci;

cum galla dant hunc alii thurisve farina,

aut geminis dragmis porrorum seminis unam

apponunt myrrhae, vino quoque trita resolvunt,

prae cunctis aliis dicunt haec sumpta juvare;

manantemque potes naris retinere cruorem,

intus si nares ungas medicamine tali.

Contractas vulvas succo curabis eodem,

reddit fecundas mansum persaepe puellas;

ulcera cum melle tritum juvat appositumque.

Humorum capitis si destillatio fiat

pulmones pectusque nocens vocemque canoram,

indeque consurgat tussis praecordia laedens,

cum ptisana succum porri sorbere juvabit;

et per se solum prodest his omnibus ipsum.

Si porri partes in lympha coxeris albas,

sic ut aquam primam mutes, addasque secundam,

utilis ejus aquae duro fit potio ventri,

dicitur haec eadem cum vino stringere ventrem.

Cum vino porrum datur his quos laeserit anguis

quodlibet aut animal fundens letale venenum;

nec minus his prodest, si vulneribus superaddas

sic velut emplastrum porrum cum melle subactum.

Commixtus porri succus lacti muliebri

et bibitus tussim fertur sanare vetustam,

et variis vitiis pulmonum subvenit idem.

Auris compescit cum caprae felle dolorem,

praestat idem paritercum mulsa mixtus et auri

infusus tepidus; fungis si manditur obstat.

Ejus jungatur succo pars tertia mellis,

et sic per nares tepidum fundendo vel aures

immensum poteris capitis sedare dolorem.

Cum vino bibat hunc, lumborum quem dolor angit.

Dicunt utilius tali nihil esse dolori.

Fracturas solidat cito, duritiasque relaxat

appositum, vulnusque recens cito cum sale claudit.

Si crudum fuerit sumptum levat ebrietatem,

sic venerem stimulat, sic duram mollit et alvum.


      

        XIV. CHAMOMILLA.
Anthemim magnis commendat laudibus auctor

Asclepius, quam chamaemelum nos vel chamomillam

dicimus; haec multum redolens est et brevis herba,

herbae tam similis, quam justo nomine vulgus

dicit amariscam, quod foeteat et sit amara,

ut collata sibi vix discernatur odore.

Auctores dicunt species tres illius esse,

quas solo florum distingui posse colore

tradunt: est cunctis medius flos aureus illis,

sed variis foliis flos circumcingitur ille,

albi vel nigri sunt purpureive coloris.

Dicitur anthemis proprie, cujus foliorum

purpureus color est, majorque et fortior haec est;

at leucanthemum foliis deprehenditur albis,

melinis chrysanthemum; vis omnibus illis

sicca calensque gradu primo conceditur esse.

Provocat urinam cum vino quaelibet hausta,

vesicae frangit lapides et menstrua purgat,

si foveatur aqua matrix qua coeta sit herba,

aut si cum vino potetur saepius illa;

tormina sic sedat, stomachique inflatio potu

pelletur tali; squamas de vultibus aufert,

si tritam apponas solam mellive jugatam.

Ictericis prodest ejus decoctio sumpta

et mire prodest jecoris potata querelis,

pellere cum vino potata refertur abortum.

Hac oleo cocto foveas si febricitantem

frigus depelles, febrem quoque saepe fugabis;

unguine purgantur hypochondria turgida tali.

Pestiferos morsus serpentum pondere dragmae

cum vino prohibet anthemis sumpta nocere;

Plinius affirmat hanc quadraginta diebus



unaquaque die bis sumptam pondere dragmae

cum geminis cyathis vini subtilis et albi

cum lotio sensim totum purgare lienem.

Aegilopas curat, si quis commasticet illam

et sic apponat; sic ulcera sordida purgat.

Ebullire caput febris fervore gravatum

saepe solet, vel collectis humoribus in se

ulcera producit, vocat exanthimata Graecus,

haec decocta virens oleo Chamomilla repellit.

Quod si defuerit viridis maceretur aceto,

et caput inde lavet, nullum magis adjuvat unguen.


      

        XV. NEPETA.
Herbam, quam nepetam vulgari more vocamus,

hanc medici graeco calamenti nomine dicunt,

sicca calensque sibi vis est et tertius illi

est in utroque gradus. Cum mulsa sicca tepenti

sumpta solet totum sudore resolvere corpus;

ex oleo, quo sit decocta, perunge fricando

illum, venturae metuit qui frigora febris,

non frigus tantum sed febrem saepe repellit;

illi, qui sciasim patitur, coxae superadde

contritam viridem, fertur comburere pellem

et sic humores siccando fugare dolores;

appositu potuque suo cito menstrua purgat.

Est leprae species elephantiasisque vocatur,

quae cunctis morbis major sic esse videtur,

ut maior cunctis elephas animalibus extat,

Hune in principio morbum potus calamenti

cum vino curat humores extenuando;

serpentum morsus superaddita trita nocere

non sinit, et pellit cum vino sumpta venena.

Potus et injectus lumbricos enecat ejus

succus et in membris vermes necat omnibus ipse,

si mel jungatur huic cum sale plus operatur.

Si bibit hanc praegnans aut tritam subdit, abortit.

Purgat et ictericos, cum vino curat anhelos,

asthmaticos medici quos graeco nomine dicunt,

et jecoris morbos cum vino mitigat hausta,

hocque modo veterem lateris juvat illa dolorem,

atque cicatrices nigras superaddita trita

haec naturali reddit purgando colori;

vino decoctae facit hoc melius cataplasma.

Compescit stomachi cum vino sumpta dolorem.

Fumus de domibus serpentes effugat ejus,

tollere singultum cum vina dicitur hausta

hocque modo venerem prohibet potata frequenter.


      

        XVI. PULEGIUM.
Fervida pulegii vis siccaque dicitur esse.

Tertius a medicis datus est gradus huic in utroque.

Saepius nanc herbam si praegnans sumit, abortit;

menstrua deducit cum viuo sumpta tepenti,

hocque modo tardas haec extrahit herba secundas.

(Hoc nomen, quod non notum reor esse quibusdam,

exponam tali quid nomine significetur:

ut nondum oatus testa circumdatur ovi

pullus, sic infans matris vestitur in alvo

quadam pellicula matris de semine facta,

quam nascens rumpit, quasi testam pullulus ovi,

istas pelliculas medici dixere secundas,

quod mox expositos naturae jure sequantur;

hae si plus justo vitio cogente morantur

aut mors subsequitur, dolor aut qui vix toleratur;

istas pulegium praedicto more repellit.)

Cum sale contritam melli si junxeris illam

unguine contractis potes hoc succurrere membris.

Illius pulvis sumptus cum melle vel haustus

pectoris humores viscosos extenuare.

Et per sputa potest illos educere mire.

Nausea vel morsus stomachi curabitur illa

cum pusca sumpta vel aceto quod sit aquosum;

cum vino nigram choleram potata repellit,

sicque venenatis serpentum morsibus obstat.

Si per vim febris nimiove fluore cruoris

aut aliquo casu subito defecerit aeger,

quod solet a doctis medicis malefactio dici,

pulegium valido tritum jungatur aceto,

naribus aegroti sic apponatur, odore

solo confestim dicunt relevare incentem.

Gingivas sicci pulvis confirmat et usti.

Appositam viridem dicunt sedare podagram,

et quosvis alios solet emendare tumores,

si superaddatur tepidae pemixta polentae;

addita cerotis papulas de corpore tollit.

Spleneticis multum superaddita cum sale prodest;

elixatura si quisquam saepe tepenti

illius abluitur, pruritus nou patietur,

et sic matricis poteris curare tumorem;

tussim compescit cum vino sumpta tepenti,

et sic urinam compellit reddere largam,

et magis ex vino si sit decoctio facta

aut oleo mixto contritam si superaddas.

Si radix acri contrita jugatur aceto,

sedabit quosvis superaddita saepe tumores;

obstat serpentum cum vino sumpta venenis

et sic assumptam venerem stimulare fatentur.

Sic quoque pulmonis prodest jecorisque querelis

et sic nutrici sumptum lac praebet abundans.

Herba vireos curat morsus cum melle caninos,

si superaddatur et vino mixta bibatur.


      

        XVII. FENICULUM.
Feniculum medici calidum siccumque secundo

dicunt esse gradu, marathrum Graecus vocat illud.

Cum vino cunctis obstat haec herba venenis,

hac mansa serpens oculos caligine purgat,

indeque compertum est humanis posse mederi

illam luminibus, atque experiendo probatum;

radicum succus oculis cum melle perunctis

pulsa reddit eos omni caligine claros;

expressus marathri viridi de semine succus

soleque siccatus magnum medicamen habetur

ad quoscunque voles oculorum pellere morbos.

Auribus infusus vermes succus necat ejus,

renibus in ptisana radix decocta medetur,

cum vino fugat hydropicos potata tumores,

sicque venenatis obstabit morsibus illa,

sic quoque pulmonis obstat jecorisque querelis,

et sic nutrici sumpta fit copia lactis.

Cum vino vel aqua radicum coctio sumpta

nefreticis et vesicae morbis medicatur,

urinas purgat et menstrua sumpta resolvit,

vel si trita super pecten haec herba ligetur;

nausea cum vino sumpta sedabitur illa,

fervorem stomachi cum lympha mitigat hausta.

Radix illius vino decocta dolores

fomento curat, patitur quos virga virilis,

hoc quoque, si jungas oleum, facit, hocque perungas.

Ictu vel factos subito quoscunque tumores

appositum tantum juncto sedabit aceto.

Semen cum vino bibitum veneris movet actus,

hocque modo lateris diros sedare dolores

dicunt aut herbae si sit decoctio sumpta.

Tradunt auctores ejus juvenescere gustu

serpentes et ob hoc senibus prodesse putatur.


      

        XVIII. ACIDULA.
Dicimus acidulam, quam Graeeus dicit aizon;

sic dici credunt, sapor illi quod sit aceti.

Crescit arenosis in pratis et secus amnes,

hanc avide quidam comedunt in tempore veris

expertumque ferunt, sibi quod fastidia tollat;

virtus est illi siccans et frigida valde

tertius a medicis datus est gradus huic in utroque.



Hac fugit apposita sacer ignis et herpeta mordax,

et tumor ex oculis tritae cataplasmate cedit.

Ulcera, quae serpunt, cohibet combustaque curat

et multum calidae dicunt prodesse podagrae,

si fuerit foliis illius operta virentis

aut cataplasmetur mixta contrita polenta.

Ejus cum roseo succus permixtus olivo

dicitur antiquo capitis prodesse dolori,

qui dolor est lingua dictus cephalargia graeca.

Omne genus fluxus ventris restringere mire

cum vino potata solet vel mansa frequenter,

hocque modo nimium manantia menstrua sistit,

vel si matrici tritam viridem superaddas;

sic quoque lumbricos pellit potata rotundos,

taliter et cunctis prodest potata venenis.

Exhilarat visus succus illius inunctos

cum vino variis obstat potata venenis.

Affirmant istam qui secum gesserit herbam,

quod non appetat hunc letali scorpius ictu.

Auribus expressus si succus funditur ejus

adjuvat auditum mire pellitque dolorem.

Altera vero minor species est istius herbae,

quam sempervivam dicunt, quoniam viret omni

tempore, barba Jovis vulgari more vocatur;

esse refert similem praedictae Plinius istam,

nec minus hanc cunctis praedictis posse juvare;

mane solent adeo palpebrae glutine quodam

flegmatis astringi, valeant ut vix aperiri,

has mire succus herbae deglutinat hujus,

illi si taetae fuerint digitove perunctae.


      

        XIX. PORTULACA.
Andrachne graece quae portulaca latine

dicitur, haec vulgi pes pulli more vocatur.

Humida vis ejus et frigida dicitur esse,

tertius humoris, frigoris vero secundus

huic gradus est. Febrem, quam causon Graecia dicit,

inde juvat, stomacho viridis superaddita trita,

praestat idem succus, si sumitur; herbaque mansa

aut ut olus accepta, solet lenire calorem.

Mansa vel hausta potest nimium restringere fluxum

sanguinis et ventris nimium cohibere fluorem.

Esse vetat dentes illis contrita stupentes,

et tumidis oculis prodest superaddita trita,

fervorem solis aestate comesta nocere

non sinit et ventrem cum vino et cum sale mollit,

vesicaeque solet sedare comesta dolores.

Acidulae similes huic pene per omnia vires

effectosque pares testatur Plinius esse.


      

        XX. LACTUCA.
Frigida lactucae vis constat et humida valde,

unde potest nimios haec mansa levare calores,

et praestabit idem superaddas si bene tritam;

utilis est stomacho, somnum dat, mollit et alvum,

omnibus his melius prodest decocta comesta,

et stomacho potius non lota comesta medetur.

Lactucae semen compescit somnia vana,

cum vino bibitum f1uxum quoque reprimit alvi,

lac dat abundanter nutrici sumpta frequenter.

Ut quidam dicunt oculis caligo creatur

his, quibus assiduo fuerit cibus ejus in usu.


      

        XXI. ROSA.
Dici flos florum nobis rosa jure videtur,

quod specie cunctos praecedat odoreque flores.

Non tamen haec specie tantum nec odore juvare

nos valet, at variis nos adjuvat ilia medelis,

ejus sicca gradu vis est et frigida primo.

Compescit sacrum, si trita apponitur, ignem,

sic quoque, si stomachus calet aut praecordia, sedat;

fluxum matricis cum vino stringit et alvi,

illius succum collyria plurima quaerunt,

et siccae pulvis morbis bene subvenit oris,

infrictus per se tantum cum melleve mixtus.

Omnes fervores superaddita trita coercet

ipsa recens, vel si mulsae commixta bibatur.

Ex hac conficitur oleum, roseumque vocatur,

diversis morbis et multis utile causis:

si bibitur ventrem mollit stomachique calorem

extinguit nimium; bene si foveatur eodem

et dolor et fervor capitis curabitur illo;

permiscendo sibi si forte jugatur acetum

expurgat sordens. vulnus repletque profundum

et combusturis praeclare convenit ignis;

ore diu tentum dentis sedare dolorem

dicitur et duras palpebras reddere molles;

aufert suppositum pruritus interiorum

et stericis variis solet hoc succurrere causis.

Hoc oleum quoniam variatur conficiendo,

dicam Palladius quid scripserit inde peritus:

quod rubeum fuerit foliorum sumito floris

uncia sic purgatorum jungatur olivi

in libra, vitreo sic claudens omnia vase,

sub Phoebo tantum septem suspende diebus,

inde medelarum vanos servetur ad usus.


      

        XXII. LILIUM.
Aurosas ut credo rosas argentea debent

lilia jure sequi, quae nec specie nec odore

cedere creduntur roseo collata decori,

nec minus in multis hominum sunt apta medelis.

Ejus radicis bulbus, quae lilia profert,

sub prunis tectos juncto quoque tritos olivo

prodest usturis mire superadditus ignis,

et melius roseum sibi si jungatur olivum;

duras matrices mollit, si subditur, idem.

Elixis ejus foliis cataplasmate facto

mollescunt nervi, combustaque membra juvantur,

sicque superpositis morsus curabitur anguis,

aut si cum vino bulbus potabitur ille,

sic quoque fungorum vetat ille venena nocere.

Hunc vino coctum tritumque pedum superadde

clavis, nec solvas nisi cum lux tertia transit;

pingui porcino decoctus idem vel olivo

reddere posse pilos membris narratur adustis.

Cum vino potum nocuum purgare cruorem

per ventrem dicunt et sic prodesse lieni,

sicque juvat vulvas, sic idem menstrua purgat,

vel si cum vino veteri coctum superaddas.

Praecisis nervis tritus cum melle medetur

expressus succus foliorum, mixtus aceto

et melli coquitur sic, mellis sint et aceti

ut geminae partes, praedicti quinque liquoris;

ad desiccandas nihil est magis utile plagas,

inque cicatricem ducit licet inveteratas

elixus bulbus et cerotis bene mixtus;

rugas distentat vultus, maculas fugat omnes,

lichenas purgat, faciem quoque furfure mundat.

Exprimitur succus de tritis floribus ejus,

qui mollit vulvas cum lana subditus illis;

illitus asseritur sudorem posse movere;

turgida maturat, pus concoquit et cito purgat.


      

        XXIII. SATUREIA.
Thymbra solet graece dici,satureia latine,

illi sicca minus vis est, sed fervida valde.

Provocat urinam cum vino et menstrua sumpta,

pellit abortivum, muliebria viscera purgat.

Illius pulvis cum cocto melle subactus

et mansus (vel cum vino si sumitur idem)

pectoris humorem pellit per sputa tenacem.

Cum vino tepido compescit tormina ventris

si large bibitur, verum jam saepe probavi.

Est quidam morbus letargus nomine dictus,

oppositum medici quem dicunt esse frenesi,

quod vetat haec somnum, somno gravat hic nimis aegrum,

hoc tam letali somno depressus aceto

thymbram commiscens foveat caput inde frequenter,

sic vitium pigri poterit depellere morbi.

Hanc herbam caveat mulier contingere praegnans,

Nam non mansa modo sed partum subdita pellit.

Nausea sedatur hac, si bene trita sumatur

cum modico vino, vel si sumatur in ovo;

hocque modo mire venerem solet ilia movere,

si largo potu viridis vel sicca bibatur;

quod si cum vino mel jungitur et piper illi,

non modicum veneris succendere dicitur ignem.



Hinc est a Satyris merito satureia vocata,

quod sint in venerem nimis haec animalia prona.

Si desit thymus pro thymo ponere thymbram

praecipiunt medici, quia vis est aequa duabus.


      

        XXIV. SALVIA.
Salvia, cui nomen elelisphacus est apud Argos,

cum mulsa jecoris prodest potata querelis,

pellit abortivum, lotiumque et menstrua purgat,

trita venenatos curat superaddita morsus,

crudis vulneribus (quae multo sanguine manant)

apponas tritam, dicunt retinere cruorem.

Cum vino succus tepidus si sumitur ejus,

compescit veterem tussim laterisque dolorem.

Pruritus vulvae curat virgaeque virilis,

si foveas vino fuerit quo salvia cocta.

Illius succo crines nigrescere dicunt,

si sint hoc uncti crebro sub sole calenti.


      

        XXV. LIGUSTICUM.
A Ligurum patria sumpsere ligustica nomen,

copia quod major ibi nascitur illius herbae;

tertius huic gradus est sicci calidique vigoris.

Major radicis vis est et seminis ejus

et par est illis vis in medicamine quovis.

Inflato stomacho cum vino sumpta medetur

et tali potu vis digestiva juvatur,

omnibus et morbis sic prodest interiorum,

urinas sic sumpta movet et menstrua purgat.

tota venenatis medicatur morsibus herba,

si bibitur bene trita prius vinoque soluta,

et pars contritae ponatur desuper herbae.

Non modicum colicis prodest haec mansa vel hausta,

vel si radicis elixatura bibatur,

nec solum colicis decoctio proderit ista,

sed supradictis medicabitur omnibus hausta.

Digestibilibus semen bene jungitur ejus

omnibus antidotis, quod inest sibi peptica virtus.

Hanc oculis Strabus potuque et odore nocivam

asserit, antidotis ejus tantummodo semen

misceri jussit, haec utrum dixerit a se

aut a doctorum libris non est mihi notum;

hoc scio, quod veteres non parvis laudibus istam

attollunt herbam, nec me legisse recordor

ullum, qui Strabi sermonibus astipuletur.


      

        XXVI. OSTRUTIUM.
Struthion, ostrutium quod vulgi more vocatur,

vim calidam siccamque tenet. Radix fugat ejus

cum vino morbos jecoris, si trita bibatur,

ictericos sic sumpta juvat, splenisque tumorem

durum, quem Graeci sclirosim dixere, repellit.

Hocque modo lapides vesicae frangere dicunt,

menstrua sic lotiumque movet tussique medetur,

sic orthopnoicis prodest, si saepe bibatur.

Subdita matrici depellere fertur abortum,

et sic tarda nimis educere menstrua tradunt;

acri cum vino si jungitur atque polenta

illius succus, lepras emundat inunctas.

Hoc etiam succo, juncto eum polline quod dant

hordea, curatur (ut dicunt) pustula quaevis,

si superaddideris emplastri more dolori.

Illius succus cum melle terendo jugatus

humores capitis purget si nare trahatur;

sternutamentum per se pulvis movet ejus,

naribus injectus veratro non segnius albo.

Ictericis succus mire medicabitur ejus,

hunc si nare trahant lacti mixtum muliebri.


      

        XXVII. CEREFOLIUM.
Est cerefolio vis acris et ignea valde.

Appositum cancris tritum cum melle medetur;

cum vino bibitum lateris sedare dolorem

saepe solet, tritam si nectis desuper herbam.

cum mulsa bibitum pituitae noxia solvit,

ex oleo coctum frigus depellit inunctum,

si tritum mixto violento solvis aceto

lumbricos tali potu tineasque repellis,

cum vino ciet urinas et menstrua purgat.

Virgine cum cera vetus huic axungia mixta

non modo parotidas verum quoscunque tumores

curat vel reprimit, si saepius hoc superaddas.

Intinctum valido si manducetur aceto

saepe solet vomitum ventremque tenere solutum;

si trito tegitur pecten succusque bibatur

urinae clausos reserat quoscunque meatus;

illius elixatura vertigo fugatur,

si caput hac tepida patientis saepe lavetur

herbaque temporibus et fronti cocta ligetur.


      

        XXVIII. ATRIPLEX.
Infrigidare gradu primo, humectare secundo

attriplicem dicunt. Ejus mollit cibus alvum,

duricias solvit varias clavisque medetur,

emplastrum crudae vel coctae si superaddas;

hocque superpositum scabros cito detrahit ungues,

ignibus et sacris dicunt sic posse mederi.

Attriplicem tritam cum nitro, melle et aceto,

dicunt appositam calidam sedare podagram.

Ictericum dicit Galienus tollere morbum

illius semen cum vino saepius haustum.


      

        XXIX. CORIANDRUM.
Frigida vis herbae coriandri dicitur esse,

austeraeque simul quiddam virtutis habere

hanc Galienus ait, per quam depellere ventre

lumbricos tineasque solet, si trita bibatur

cum vino vel si mixto sumatur aceto.

Uva cum passa coriandrum melque jugatum

sedabunt varios superaddita trita tumores,

praecipue testes tumidos juvat hoc medicamen.

Illius semen ventrem stipare solutum

fertur, aquae junctum fuerit si saepius haustum.

Argenti spumam cerussae contere mixtam

his tritis succum coriandri junge et acetum,

quattuor his roseum miscendo jugabis olivum,

ista terendo simul pretiosum conficis unguen,

quo sacros ignes pellas calidosque tumores;

si tibi difficilis confectio tanta videtur,

succus cum solo prodest commixtus aceto;

aut si frumenti panis mundissima mica

jungitur huic succo sedat quemcunque calorem.

Huic succo si juncta fabae sit sola farina

et superaddatur scrophis medicabitur illis

et cedet fervens emplastro pustula tali.

A multis scriptum legitur: febris ante tremorem

si tria grana voret coriandri seminis aeger,

evadet febrem cui dat lux tertia nomen;

praestat idem lectum coriandrum mane priusquam

sol surgat cervicali si subditur aegri.

Xenocrates scripsit totidem cessare diebus

menstrua quot mulier coriandri grana vorabit.

Assiduum quidam condemnant illius usum,

nempe putant mortem quemvisve parare dolorem.


      

        XXX. NASTURTIUM.
Dicunt ferventes quod habent nasturtia vires

et siccas; hac re venerem ceu ruta coercent,

siccando semen, fuerint si sumpta frequenter.

Fermento commixta recens haec herba terendo

anthracas curat (bona quae plebs ulcera dicit)

si superaddatur; curaque furunculus ista

emittit saniem cum qua dolor ille recedit.

Illius succus crines retinere fluentes

illitus asseritur, dentisque levare dolorem

de qua parte dolens dens est infusus in aurem.

Fortius est herba semen: depellit abortum

haustum cum vino, ventrisque animalia pellit

et sic serpentis dicunt obstare venenis;

solus odor positi carbonibus effugat illas.

Splen reprimit, mixto si saepe bibatur aceto,

herbam vel semen cum polline junge et aceto,

haec contrita simul sciasis superadde dolori,

utile non modicum confirmant hoc medicamen.

Lichenas succus purgat cum melle perunctus;



si prurigo caput aut ulcera turpia foedant,

anseris admiscens adipi nasturtia trita

saepius unge caput, vitium pelletur utrumque.

Si coquis hanc herbam caprae cum laete recenti

illius aut semen, dolor angat pectora quisquis,

assumpto tepido potu sedabitur isto.

Semen cum tepida contritum pondere dragmae

et bibitum, dicunt quod duram molliat alvum;

tussim compescit semen cum melle voratum.


      

        XXXI. ERUCA.
Erucam calidam dicunt mediocriter esse,

siccam non adeo. Cibus ejus digerit escas

et valet urinas haec mansa vel husta movere.

Manditur utiliter pueris, tussimque repellit,

emundare cutem maculis cum melle iugatam

tradunt et mundos lentigine reddere vultus.

Elixata prius radix valideque subacta

ossibus et fractis superaddita detrahit illa.

Cum vino tritum si semen sumitur ejus

quosvis pestiferos ictus curare refertur.

Haec nigras maculas purgat cum felle bovino

illita. Mira loquar, cum vino largius haustam

indurare ferunt hanc contra verbera sensum.

Si condituris coquus hanc admisceat herbam

aut semen, gratum dicunt praestare saporem,

euzomonque solent hac causa dicere Graeci

erucam, succus quod gustu sit bonus ejus.

Non modice mansam venerem stimulare vel haustam

confirmant pariter medici pluresque poetae.

Est cum lactucis haec herba comesta salubris,

namque calor dat temperiem cum frigore mixtus.


      

        XXXII. PAPAVER.
Dicunt vim gelidam siccamque papaveris esse,

tres illi tribuuut species: flos unius albus,

alterius roseus, rubeus pallensque minoris

Flos est, hanc vulgo dicunt agreste papaver.

Cunctis nobilior est cui flos nascitur albus;

ex hujus teneris opium faciunt capitellis,

incisa leviter summa cute, lacque quod inde

defluit, excipiunt cochleis, siccumque reservant,

antidotis multis aptum variisque medelis.

Sunt, qui contundunt cum lacte suo capitella,

de quibus expressum siccant in sole liquorem;

post primum succus vires habet iste secundas.

De specie vero, roseos quam gignere flores

Dixi, conficiunt oleum de semine tuoso

non modicum gustu jocundum somniferumque.

Tertia, cui flos est rubeus semenque nigellum,

praestat, si bibitur, reliquarum more soporem.

Elixatura tepida cujuslibet harum

aeger si foveat faciem, vel si bibat illam,

optatum capiet, nisi sit mors proxima, somnum.

Sperma nigri bibitum cum vino stringere ventrem

dicitur, hocque modo fluxus inhihet muliebres;

somnum dat bibitum, tussim compescit iniquam.

Pondere denarii debent haec semina sumi,

nam plus letargum vel mortem saepius infert.

De foliis ejus tritis factum cataplasma

eximie fauces dicunt curare tumentes,

quosque vocant sacros extinguere dicitur ignes;

frigore vel cantu, potuve, cibove, vel aestu

aspera si fuerit vocalis reddita vena,

apposito tali fiet medicamine lenis.

Candida meconii species (sic nempe vocari

Graecorum lingua dicunt quodcunque papaver)

longe nobilior est utiliorque duabus;

tunc cum lacte fluunt capitella papaveris hujus

lecta coquantur aqua, cui sit pars tertia mellis

addita, cuncta coquas, donec decoctio spissa

sit quasi mel, varios sic conservetur ad usus:

sumpta facit somnum, tussim fugat, abstinet alvum,

vocalis venae bene rheumatismata siccat.

EJus de teneris opium factum capitellis,

sicut jam docui, roseo miscebis olivo,

unge caput mixtis, sedabitur his dolor omnis

et solet hoc unguen somni praestare quietem.

Praedictis admisce croci redolentia fila,

auris curabis haec infundendo dolorem;

hoc quoque femineo cum lacte crocoque subacto

ungendo calidam poteris sedare podagram;

ano suppositum solet hoc adducere somnum,

istud idem solo praestare putatur odore.


      

        XXXIII. CEPA.
De cepis medici non consentire videntur:

namque Dioscorides inflare caputque gravare

atque sitim cepas dicit succendere mansas,

fellitis non esse bonas inquit Galienus,

flegmaticis vero multum putat esse salubres;

non modicum sanas Asclepius asserit illas

praesertim stomacho, pulchrumque creare colorem

affirmat, quoties aliquis conspexerit illas;

et dicit: quisquis jejunia solverit illis

unaquaque die, quod vivet hic absque dolore.

Affirmant omnes mansas inferre soporem,

et dicunt illas mollire salubriter alvum;

appositas perhibent morsus curare caninos,

si tritae cum melle prius fuerint vel aceto;

apponunt alii cum vino melleque coctas,

transactisque tribus solvunt cataplasma diebus.

Sal, rutam cepasque Dioscorides jubet anguis

morsibus apponi, sic asserit ille juvari.

Femineo lacti commixtus succus earum

pellit saepe graves infusus ab aure dolores;

hic succus commixtus aquae bibitusque juvabit

illos, quos subitus facit obmutescere morbus.

Naribus attractos harum tantummodo succus

humores nocuos capitis deponere cogit;

mansae vel potae tardantia menstrua purgant.

Triturasque pedum, soleae quas vel caligarum

duriciae faciunt, succo sanabis eodem,

cum gallinarum pingui si saepe perungas.

Mane sibi dentes qui succo perfricat isto,

dicunt hunc dentis nunquam sentire dolorem;

ulcera compescunt oris cum pane comestae,

intingens oleo coctas qui sumpserit illas,

sedat quos intus dat dysenteria morsus.

Contritis cepis loca denudata capillis

saepe fricans capitis poteris reparare decorem;

oris foetori prosunt, fastidia tollunt,

hasque jubent haemorrhoidis superaddere tritas.

Illarum succus caligine lumina purgat

admixtus melli, maculas quoque junctus aceto

emundare solet, si sint hoc saepe fricatae.


      

        XXXIV. BUGLOSSA.
Lingua bovis graeco sermone buglossa vocatur,

haec choleram rubeam nimio fervore perustam

purgat, cum vino fuerit si sumpta frequenter;

cardiacum, cholerae quem fecit copia nigrae,

consimili potata modo curare valebit;

humores nocuos pulmonis detrahit hausta.

Mixtus aquae tepidae si succus sumitur ejus,

illi, qui patitur sciasim, mire medicatur.

Vim memorem cerebri dicunt servare periti

vinum potatum., quo sit macerata buglossa

laetos convivas decoctio dicitur ejus

reddere, si fuerit inter convivia sparsa.


      

        XXXV. SINAPI.
Inter eas, quas Pythagoras laudaverat herbas,

asseritur primam laudem tribuisse sinapi;

quartus ei gradus est in vi sicca calidaque.

Extrahit humores viscosos extenuatque,

comburitque cutem, vis est sibi tanta caloris,

major vis ejus in semine dicitur esse.

Sensus exacuit cibus ejus, commovet alvum,

confringit lapides, urinam et menstrua purgat.

Si tritum jungas tepidae versesque palato

ad solem capitis purgabit flegma nocivum.



Sternutamentis hoc admiscere salubre est,

illo nam capitis strictura resolvitur omnis.

Mansum confortat stomachum, suspiria sedat;

morsus serpentum, tritum si mergis aceto

et superapponis, tali medicamine curas;

mansum pestiferos vetat intima laedere fungos.

Vi nimium fervente cutem comburere dixi,

sed tamen haec multis est utilis ustio causis:

hac oculis nocuus capitis siccabitur humor,

et qui destillans pulmonum concava laedit,

et stomachi morbosque creat, tussimque phthisimque;

hac per vesicas coxae dolor inveteratus

elicitur, sciasim quod graeco nomine dicunt;

hacque tumor splenis durus jecorisque fugatur

et multum causis haec subvenit inveteratis.

Utile tot causis quoniam cataplasma sinapis

saepius a medicis variatur conficiendo,

dicam qualiter hoc fieri jubeat Menemachus:

in mortariolo tritum bene pone sinapis

semen, jungatur huic panis candida mica,

sic ut tertia sit panis pars juncta sinapi,

his ficus siccas et mel jungas et acetum,

aetatis quantum vel morbi causa requirit,

nam quo plus ficus siccae vel mellis habebit,

ille sinapismus tanto solet acrior esse,

debilior , quo plus panis mittes et aceti.

Ne tibi sit vilis, moneo, confectio talis,

effectum cujus in multis saepe probavi;

non tamen hanc jubeo cunctis apponere morbis,

sed raro, magnis et causis inveteratis.

Plinius in musto cum semine praecipit hujus

radices mergi, sic, postquam sumpserit harum

omnem vim, vinum multum putat esse salubre

faucibus et stomacho potatum, luminibusque,

pluribus et capitis dicit prodesse querelis.

Infuso faciunt oleum de semine quidam,

utile lumborum vitiis, stupidis quoque nervis.

Exprimitur succus tenero de caule sinapis,

quem siccum mandens dentis tormenta fugabis.

Vocales venas semen lenire sinapis.

Mansum confirmant: adipi tundendo vetusto

commixtum scrophas disperget, si superaddas;

illius fumus multum prodesse caducis

dicitur atque sterae causas siccando juvare.

Cum ficu tritum capiti superaddere raso

his qui letargum patiuntur, magna medela est,

vel si saepe pedes ungendo fricabis eorum.

Semen contritum melli conjunge vel uncto

istud alopeciis juvat unguen saepe fricando;

acri cum vino lepras emundat inunctum.

Hoc quodque curatur manso periodica febris,

antea quam diri veniat commotio morbi.


      

        XXXVI. CAULIS.
Caulis romana, Graecorum brassica lingua

dicitur; hic quamvis passim nascatur in hortis,

est tamen illius ad multa salutifer usus:

annis sexcentis usos medicamine caulis

Romanos Cato testatur, medicina priusquam

a medicis Romae descripta fuisset in usu,

tunc hortus escas ilIis dabat et medicinas.

Vulnera non tantum curare recentia caulem

ipsemet affirmat, sed quamvis inveterata,

et cancros etiam; loca sed prius amne lavari

praceipit, aut vino tepido, sic denique crudum

unaquaque die bis tritum apponere caulem.

Hordea quam dederint cauli miscere farinam

idem praecepit, rutam quoque cum coriandro

et sale permodico, sic omnia mixta terendo

apponi dirae docuit cataplasma podagrae,

hoc etiam morbis medicabitur articulorum,

hoc quoque syringas ait et luxata juvare,

atque superpositum varios sedare tumores.

Illius urinam, fuerit qui caulibus usus,

causis nervorum calefactam censuit aptam;

hac ex urina pueri si saepe laventur,

asserit illorum multum conferre saluti.

Haec caulis de laude Cato. Scripsisse libellum

Chrisippum dicunt hujus de viribus herbae.

Omnes confirmant caligine lumina tergi,

ejus, qui viridi vescetur caule frequenter.

Auget lac mammis cibus ejus, menstrua purgat,

atque juvat stomachum sumptas ut concoquat escas;

si multum coquitur, restringere dicitur alvum,

at semicrudus solet illam solvere sumptus.

Assumptus crudus, sic ut tingatur aceto,

splen reprimit tumidum; semen depellit abortum.

Uncto cum veteri coctos bene contere caules,

his oleum roseum quantum res postulat addas,

ardores nimios juvat haec confectio febris,

si superaddatur stomacho membrove calenti.

Acri non scissum si jungis alumen aceto

et caules, sic ut corpus redigantur in unum,

cuncta terendo diu potes his compescere lepras,

et plures alias maculas his saepe perungens,

his etiam crines poteris retinere fluentes.

Dicitur et testes istud curare tumentes

et varios morbos, genitalia quos patiuntur,

et melius si praedictis faba cocta jugatur.

Cum fenugraeco si tundas hunc et aceto,

et super arteticos apponas ista dolores,

multum subvenies illis, vitiisque podagrae

non modicum poterit istud cataplasma mederi.

Uncto cum veteri caulis cineres bene triti

prosunt ad veteres lateris coxaeque dolores,

sit licet haec vilis, tamen est medicina salubris.

Si caulis semen mixto potatur aceto

pellere saepe solet animalia noxia ventris.

Fit cinis ex siccis caulis radicibus ustis,

subditus hic uvam relevat siccando jacentem.

Dentibus attriti succum glutire virentis

affirmant raucae multum succurrere voci;

naribus infusus succus purgat caput ejus.

Qui prius est caules vix sentiet ebrietatem.

Evulsam caulis radicem, postea terram

quae non attigerit, collo Melicius inquit

suspensam cunctos uvae depellere morbos.


      

        XXXVII. PASTINACA.
Est pastinacae virtus in semine tantum

et radice sua; mulsa si decoquis ejus

radices, multum decoctio proderit ejus,

si potanda datur, splenis jecorisque querelis,

lumborumque levat eadem potata dolorem.

Hanc si lacte coquas, decoctio sumpta juvabit

asthmaticos quamvis veteres ventresque fluentes.

Radix illius collo suspensa tumores,

ut quidam dicunt, compescit testiculorum;

qui pastinacam fert aut qui mandidit illam,

dicitur a nullo serpentum posse noceri.

Accendit venerem si large sumitur illa.

Si circumscalpis dentes radicibus ejus,

dicunt ingenti persaepe dolore levari,

ex vino pastinacae si sperma bibatur,

compescit diros, quos scorpius intulit, ictus.

Sic quoque feminei ventris curare tumorem

dicunt, quo mulier quasi praegnans esse videtur.

Appositum cancris tritum cum melle medetur.

Quod pastum tribuat est pastinaca vocata,

namque cibum nullae radices dant meliorem.


      

        XXXVIII. ORIGANUM.
Origani vires calidae siccaeque leguntur,

tertius huic in utroque gradus conceditur esse.

Illius in vino curat decoctio sumpta

quosvis pestiferos morsus, si saepe bibatur;

cum mulsa sumptum prodest aconita bibenti,

sic multis aliis dicunt obstare venenis.

Conquassata juvat mansum vel saepius haustum,

hydropicos reprimit bibitum siccatque tumores.

Cum mulsa bibitum choleram deponere nigram

dicunt, oxifali fuerit si pondere sumptum.

menstrua reducet bibitum vel si superaddas

tritum, vel cocta mulier si se fovet herba.



Illius pulvis tussim cum melle repellit;

pruritus, achoras maculasque cutis fugat omnes,

in quo decoquitur si saepius amne laventur;

in lavacro juvat ictericos haec coctio sumpta;

succus praedictae viridis si sumitur herbae,

uvas et fauces curat siccando tumentes;

oris vulneribus medicabitur ore retentus;

naribus infusus irino mixtus olivo

invisum capiti coget manare cruorem;

auribus infusus sedat cum lacte dolorem;

hic succus mixtus cepis et rh syriaco

ponitur ad solem tunc quando Sirius ardet,

sicque quaterdenis fervebit in aere diebus,

si supponatur lecto confectio talis,

effugat (ut dicunt) animalia cuncta nociva.

His quibus ex aliquo vitio digestio tarda

evenit, ex vino prodest si sumitur albo;

cum calida morsus stomachi lenire probatum est.

Illius succos oleo mixtos et aceto

succida lana bibat, et sic superaddita membris

luxatis et contusis multum juvat ilia.

Provocat urinam, lumbricos projicit haustum,

dente diu tritum solet inde fugare dolorem.

Omnia potatus succus juvat interiora;

ejus cum succo si carica trita bibatur,

sudorem poris producere fertur apertis,

appositus coxis succus cum polline farris

harum saepe gravem pellit reprimitve dolorem.


      

        XXXIX. SERPILLUM.
Serpillum veteres dixerunt, quod quasi serpat

terrae vicinum; huic fervida siccaque vis est.

Acri cum vino coctum contundis ulivo,

cui rosa dat nomen, hoc unguine perline frontem

aegroti, capitis solet hoc sedare dolorem.

Nidor combusti serpentes effugat omnes

et quodvis animal infundens ore venenum;

hoc ideo miscere cibis messoribus est mos,

ut si forte sopor fessos depresserit illos,

vermibus a nocuis tuti requieseere possint;

pestiferos morsus bibitum juvat appositumque.

Provocat urinas, compescit tormina ventris,

splen juvat, admixto si saepe bibatur aceto;

si mel praedictis jungatur, sputa eruenta

jactantes mire potus solet ille juvare;

Haustum cum vino jecoris sedare dolorem

dicitur, hicque solet producere menstrua potus.


      

        XL. VIOLAE.
Nec roseus superare decor, nec lilia possunt

fragrantes violas specie, nec vi, nec odore.

Dicitur humida vis illis et frigida primo

esse gradu; species tres esse leguntur earum.

Noscere quas tantum diverso flore valemus:

nam sunt purpurei flores albique nigrique,

cunctis pene pares sunt in medicamine vires.

Inflammata juvant loca, tritas si superaddas;

crapula discutitur bibitis, capitisque gravedo

olfactu solo vel si caput inde coronas;

anginis potae medicantur aqua resolutae.

Purpuream violam dicunt curare caducos

praecipue pueros, si mixto sumitur amne.

Radices violae cum mirrha tunde crocoque,

hoc inflammatis oculis apponito nocte;

contritis foliis violae cum melle perungens

ulcera sanabis capitis; si jungis acetum

et cataplasma facis cedet collectio quaevis.

Illius curat elixatura tumorem

matricis, tepida si saepe fovebitur illa;

ani fissuras, quas appellant ragadias,

addita cerotis medicatur saepe perunctas;

pustula si fuerit, melli superadde jugatam,

illius semen cum vino menstrua purgat,

tritae commixto radices ejus aceto

splen siccant bibitae vel spleni si superaddas;

hocque modo calidam dicunt sedare podagram.

A stomacho choleram rubeam potata repellit

herba virens violae vel flos siccusve recensve,

morbos de cholera rubea vel sanguine factos,

mollibus in costis aut in pulmonibus ipsis,

sedat si mixto potabitur amne recenti;

infantum tussim sic et suspiria sedat.

Ex violis oleum sicut de flore rosarum

conficiunt, multis quod dicunt utile causis,

auribus infusum sonitum fugat atque dolorem,

et capiti prodest, quocunque dolore laboret,

leniter infrigidans corpusque sopore resolvens,

lumbricos necat infusum bibitumve vel unctum,

et capitis furfur oleo depellitur isto.

Os capitis ictu fuerit si forte plicatum

in tantum, ut linguae patiens amiserit usum,

fac prius hanc violam cum vino sumere tritam,

postea, si fuerit capitis pars dextera laesa,

contritam plantae pedis hanc adnecte sinistri,

atque e converso facias si laeva plicata est:

os resilit, linguaeque die redit usus eadem,

ut Justus tradit medicus, qui talia scripsit.

Altera vis violae fertur mirabilis esse:

albae si violae radix teneatur in ore

et transglutitus sit succus saepius ejus,

vulneris immodicum tradunt mox sistere fluxum,

hanc liquiritiae tradit vim Plinius esse.


      

        XLI. ARISTOLOCHIA.
Aristolochiae species tres dicimus esse,

longa prior, radix est cujus longa, vocatur.

Dicta rotunda sequens, quod sit radice rotunda,

tertia clematis graeco sermone vocatur,

viribus haec pene par dicitur esse rotundae.

Omnes vim calidam siccamque leguntur habere,

in primo vis sicca gradu fervensque secundo.

Pestiferos morsus cum vino sumpta rotunda

curat et assumptis prodest sic hausta venenis,

hocque modo tardas educit sumpta secundas,

cum pipere et mirrha putredine mundat ab omni

post partum potata steras, vel subdita tantum,

asthmaticis prodest et frigora sumpta repellit;

pleureticos curat mixto si sumitur amne.

Quodlibet infixum superaddita trita repellit,

vulnera cum mellis purgatque repletque liquore;

quod si praedictis irim conjungis at inde

ungas gingivas, dentes putredine purgat.

Splenis duriciam solvit laterisque dolorem,

si mixta potatur aqua; febresque malignas

hoc potata modo fertur compescere mire.

Sic etiam spasmis super omnia subvenit hausta

et sedat diram sic saepius hausta podagram,

et morbum curare solet sic sumpta caducum,

et ventris nimium sic mitigat illa dolorem,

et sic fit sumpta levior paralyticus illa.

Daemonium fumus depellere dicitur ejus,

infantes fumo tradunt hoc exhilarari.

Fistula curatur hujus radicibus herbae,

si bene purgatis ejus loca concava farcis;

singultus sumpta sedari dicitur illa.

Omnia longa potest quae dixi posse rotundam,

longa tamen vires habet illa debiliores,

unde quidem si defuerit quandoque rotunda

par pondus longae ponatur dimidiumque;

fomento longae prodest decoctio mire

matricum morbis humores extenuando

pingues, et purgat eadem si sumitur illas.

Plinius hanc formare mares cum carne bovina

appositam vulvae postquam conceperit inquit.

Trita necat pisces, admixta calce, rotunda,

hanc ideo quidam terrae dixere venenum.


      

        XLII. MARRUBIUM.
Marrubium nostri, dixerunt prassion Argi;

hanc herbam medici calidam siccamque secundo

tradunt esse gradu; decoctio totius berbae

seminis aut ejus phthisicos mire juvat hausta,

pectoris haec varios compescit potio morbos,

et melius prodest, illi si jungitur iris;

asthmaticos sic sumpta juvat tussimque repellit.

Accelerat partus eadem pellitque secundas;

si mel marrubio jungatur, vulnera purgat,

hocque modo curat, quae rodunt ulcera carnem;

dicitur hoc bibitum lateris sedare dolorem.

Omnibus his succus siccatus proderit ejus;

Illius succus cum vino melleve mixtus

prodest luminibus caligine debilitatis;

sic juvat ictericos injectus naribus idem,

auriculaeque gravem dicunt curare dolorem,

hunc mixtum roseo si fundas intus olivo.

Usum marrubii dicunt non esse salubrem



his, qui vesicae morbo renumque laborant.


      

        XLIII. IRIS.
Iri dat florum nomen color ipse suorum:

coelestis similes sunt nempe coloribus iris.

Illyricam dicunt illam, quia plurima nasci

fertur in Illyria. Vis ejus sicca calensque

dicitur atque gradum dant huic in utroque secundum.

Major vis hujus est in radicibus herbae,

has desiccandas, per frusta rotunda secatas,

sic ut se partes non tangant insere filo,

inque loco sicco fac suspendantur in umbra,

vix aliter totum poteris servare per annum.

Cum vino sedant tussim, praebentque soporem,

si latitans intus sanies praecordia laedit,

pellitur illarum cum vino pulvere sumpto;

cum mulsa bibitus choleram depellit iniquam,

tormina commixto bibitus sedabit aceto,

hocque modo sumptis dicunt prodesse venenis,

spleneticis et contractis et frigore laesis

cum vino bibitus pulvis medicabitur ejus,

hocque modo sumptus tardantia menstrua purgat.

Duricias stericas radicum coctio mollit,

si subtus tepida foveantur saepius illa;

haec cum clysterio si sit subjecta per anum,

non modicum sciasis dicunt prodesse dolori;

de radicibus his mixto collyria melle

fiunt, quae vulvae pellunt subjecta secundas,

inque locis haec fixa cavis syringia curant.

Commixtus melli desiccat vulnera pulvis,

carneque nuda replet, si sit superadditus, ossa.

Pulveris ellebori pars tertia jungitur albi

iris radicum tenui cum pulvere duplo,

pulvis uterque simul commixto melle ligatur,

hoc superappositum purgat lentigine vultum,

et papulas ejus istud cataplasma repellit.


      

        XLIV. ENULA.
Enula, quam Graecus elnam vocat eleniumque

dicitur a medicis, est forma cognita cunctis.

Humida vis ejus et fervida dicitur esse,

humor habere gradum primum, fervorque secundum

dicitur. Illius decoctio menstrua purgat

si bibitur, movet urinam, depellit abortum,

dicitur haec eadem stipatum solvere ventrem.

Radix trita fugat sciasim superaddita coxae;

ex ejus foliis cum vini nectare coctis

mire nefreticis renes involvere prodest.

Ejus radicum pulvis cum melle voratus

tussim compescit, orthopnoicisque medetur;

cum succo rutae succus si sumitur ejus,

affirmant ruptis quod prosit potio talis.


      

        XLV. YSOPUM.
Est ysopum siccum calidum quoque, tertius illi

est in utroque gradus. Ejus decoctio facta

sic ut cocta simul sint mel, ficus quoque sicca,

prodest non modicum patientibus hausta catarrhum,

subvenit et voci raucae versata palato,

et prodest cunctis pulmonum sumpta querelis;

lumbricos ventris eadem potata repellit.

In pectus capitis si destillatio fiat,

quod persaepe solet tussim phthisimque creare,

prodest haec eadem decoctio sumpta frequenter;

omnibus his prodest pulvis cum melle jugatus.

Contrito viridi si jungitur oxymel illi,

sicque datur bibitum, stipatum molliet alvum,

cum vento nocuo viscosum flegma repellens;

cardama si jungas his, solves fortius alvum.

Potio si viridis vel sicci saepe bibatur,

vultibus eximium fertur praestare colorem;

cum nitro et ficu sicca si conteris ipsum,

et superapponis spleni cataplasma tumenti

hydropicisve, solet siccando repellere morbum;

cum vino bibitum praecordia tensa relaxat,

et quicunque nocet tumor interiora recedet.

In quo decoquitur si dens foveatur aceto,

fertur ab immodico cito saepe dolore levari.

Accensi fumo sonitos compescitur auris.

Elixum appositum livores limpidat omnes,

sic juvat ictericos injectum naribus idem.

Auriculae dicunt gravem curare dolorem,

hoc mixtum roseo si fundis intus olivo.


      

        XLVI. ASARUM.
Est asarum graece dictum, vulgago latine.

Haec calidae et siccae virtutis dicitur esse,

tertius est illi gradus, ut dicunt, in utroque.

Provocat urinam, potataque menstrua purgat,

hocque modo jecoris medicatur sumpta dolori,

hydropicosque juvat, sciasim fugat hausta frequenter,

et vulvae morbis decoctio subvenit ejus.

Dicitur ictericum potata repellere morbum,

elleborique modo vomitu praecordia purgat,

sed non est hujus purgatio tam violenta,

nec metuenda quidem, si fiat taliter illa:

aetatem et vires ejus circumspice primum,

quem purgare voles, et tempus quale sit anni,

et si sit regio fervens vel frigida valde,

aut si temperiem mediam tenet inter utrumque;

nam senibus puerisque parum donare licebit,

aetatis mediae plus his juvenesque requirunt,

pinguibus et validis plus dandum quam macilentis

debilibusque viris, magis in gelida regione

dandum quam calida, duris quocunque labore

plus illis tribues, quos reddunt otia molles.

Haec circumspiciens et caetera talia tractans

non solum tutus dabis hanc, sed quaslibet herbas

quae purgant vomitu stomachum, ventremve resolvunt.

Sed quia de cunctis dixi communiter herbis,

quo sit danda modo proprie vulgago docebo:

de foliis ejus triginta recentia tollens,

adde meri tantum quo possint cuncta recondi,

tota nocte mero facias macerentur in illo,

mane terens vino, quo sunt macerata, resolve;

tunc olus excoctum cum pingui carne recenti

porcina prius aegroto da sufficienter,

et sumat vini quantum vult fortis et albi,

sic asari succum colatum trade bibendum.

Fortibus et magnis est hic numerus foliorum

sufficiens, reliquis (ut diximus) est minuendus,

juxta quod vires, aetas et tempora poscunt.


      

        XLVII. MENTHA.
Vim calidam siccamque gradu fert mentha secundo.

IIlius potu vis digestiva juvatur,

confortat stomachum, vomitum quoque detinet hausta,

lumbricosque modo depellere fertur eodem.

Diversis morbis occurrit testiculorum,

si foveantur aqua, qua menthae cocta sit herba;

concretum solvit lac mammis addita trita,

instillata fugat auris cum melle dolorem,

asperitas linguae fugit illa saepe fricatae,

haustaque cum sapa partum solet accelerare,

trita canis morsum superaddita cum sale curat.

Haec haemoptoicis mixto succurrit aceto;

matrici succus si subditur illius, ante

quam fiat coitus, mulier non concipit inde.

Caseolos succus putrescere non sinit ejus

admixtus vel si viridis superadditur herba.


      

        XLVIII. CYPERUS.
Vim Cypero medici calidam siccamque secundo

dicunt esse gradu. Potu depellitur ejus



calculus, urinae purgat laxatque meatus.

Dicit Apollodorus, quod pellere possit abortum,

si mulier foveatur aqua, qua coxerit illum;

asserit hic idem consumere posse lienem

illius fumus, si saepius ore trahatur;

si se sanus homo fumo subfumiget illo,

dicit eum fieri firmum magis et leviorem.

Subvenit alarum vitiis admixtus olivo

succus, sic vitium fugat intertriginis unctum,

humores nimios desiccat saepius haustum.

Illius solus pulvis cum melle jugatus

ulcera mirifice vel vulnera putrida purgat,

praecipue pulvis hic ulceribus valet oris.

Si bibitur stomachum confortat debilitatum,

hydropicis multum succurrit saepius haustum,

atque per urinas humores purgat aquosos.

Contrito validum cypero si jungis acetum

ulcera, quae serpunt, cohibes medicamine tali.


      

        XLIX. PAEONIA.
Paeoniam medici calidam siccamque fatentur,

hancque tenere gradum dicunt in utroque secundum.

Splen, jecur et renes cum mulsa sumpta juvabit,

si jungatur ei violenter amygdala trita,

menstrua sic purgat et fluxum detinet alvi.

Illius in vino decoctio saepius hausta

vesicae duros sedat sic sumpta dolores,

et scotosim sic illa juvat stomachique dolorem,

nefreticos eadem multum juvat, ictericosque.

Calculus infantum potu depellitur ejus;

pressuras, inferre solent quae somnia nocte,

paeoniae semen, bibitur si saepius, arcet.

Illius radix pueris suspensa caducis

non modicum prodest, Galienus ut asserit auctor;

quendam se puerum narrat vidisse caducum,

aetas cujus erat annorum circiter octo,

paeoniae puer hic radicem ferre solebat

appensam collo; quadam vice decidit illa,

moxque puer cecidit, solito qua more ligata

protinus evasit; Galienus vera probare

rem plene cupiens radicem denuo dempsit

de collo pueri, cecidit, viguitque resumpta;

cognita vis herbae fuit hujus sic manifeste.

Ipse Dioscorides cunctis ait esse caducis

aptam, si bibitur vel si suspenditur illa.

Seminis illius ter quinque rubentia grana

cum vino fluxum matricis sumpta coercent;

nigra solent varios matricum pellere morbos,

si totidem dantur cum vino nocte bibenda.

Hujus sunt geminae species, mas dicitur una,

altera, quae minor est, species est femina dicta:

radix majoris est palmis longa duabus

grossaque ceu digitus; radix divisa minoris

dicitur in plures radices, haec bene purgat

post partum potata steras vino sociata,

in cunctis reliquis similis vis dicitur illis.


      

        L. BARROCUS.
Herbam, quam Graeci dixerunt mellisophyllon,

barrocum nostri dicunt vulgariter; ilia

prae cunctis apibus gratissima dicitur herbis.

Nec gaudere magis ullius flore videntur;

contritis foliis apium si vasa perungas,

non fugient, meliusque facis, si lac sibi jungas,

unguine cultores retinent examina tali;

auxilium praesens apium fert ictibus ilia,

ictus detrita tegitur si protinus herba,

hocque modo, quos vespa nocet vel aranea, curat.

Trita solet veteres compescere cum sale strumas,

hocque modo vitiis dicunt succurrere sedis,

femina purgatur decocto cum sale succo,

tali discutitur inflatio noxia potu;

ejus si viridis decoctio saepe bibatur,

antiquos dysentericos juvat et ciliacos,

asthmaticis eadem prodest orthopnoicisque,

ulcera depurgat, morbos levat articulorum.

Herba canis morsus superaddita cum sale curat

ejus fomento; decoctio menstrua purgat,

ore retenta solet dentis sedare dolorem,

lumina purgari caligine Plinius inquit,

ejus si succo fuerint cum melle peruncta.


      

        LI. SENECION.
Erigeron Graeci, nos senecion vocitamus,

quod canis similis videatur flore capillis;

nascitur in muris et in hortis et tegulatis.

Illius herbae vis frigida dicitur esse,

in medicinali radix non ponitur usu.

Flores cum foliis tundens infundito vini

permodicum dulcis, et sic tepefacta tumori

haec simul apponas ani vel testiculorum;

addito thus istis, nervos et vulnera quaevis

curabis facile posito cataplasmate tali.

Haec eadem triti facient ejus capitelli.

Potari prohibent, quia suffocare bibentem

quidam confirmant, at contra Plinius auctor

ictericis quosdam poturo donasse salubrem

cum vino dicit, talique modo medicari

morbis vesicae, plures ait ille probasse,

et cordis vitiis illam jecorisque dedisse,

torminibus quoque cum passo, juvisseque potu

hoc varios morbos, praecordia quos patiuntur;

et viridis facit hoc si tincta voretur aceto,

trita solet duras haec cum sale spargere strumas;

hanc circumscriptam si quis fodiat sine ferro

et tangat dentem vicibus tribus inde dolentem,

unaquaque spuens vice, postque reponat eodem,

quo fuit orta, loco, sic rursum vivat ut herba,

Plinius ut dicit, non amplius ille dolebit.


      

        LII. CHELIDONIA.
Esse chelidoniae species geminae referuntur

a medicis; species est major prima vocata,

altera vero minor; oculis medicator utraque,

coecatis pullis hac lumina mater hirundo,

Plinius ut scribit, quamvis sint eruta, reddit;

hanc nasci dicit avibus venientibus illis

et desiccari, solito dum more recedunt,

indeque nomen habet chelidonia, namque chelidon

dicitur haec volucris Graecorum more vocari.

Florentis succus cum melle coquatur in aere

igne levi, spumam donec projecerit omnem

et quasi crassitiem mellis decoctio sumat;

utilius nullum dicunt oculis medicamen,

quos caligo nocet, si sint hoc saepe peruncti.

Conteritur juncto sibi radix ejus anetho

et sic ictericis cum vino sumitur albo;

dentis, ut affirmant, prohibet contrita dolorem.

De foliis ejus contusis si cataplasma

cum vino fiat, maculas abstergere dicunt.


      

        LIII. CENTAUREA.
Sunt centaureae species, maiorque minorque,

ut suprascriptis dixi de pluribus herbis,

sed quia perpaucis species est cognita major,

hanc praetermittens vires narrabo minoris,

quam notam cunctis credo vulgaribus ipsis.

Desiccativae virtutis dicitur esse,

non modicum plagas conglutinat inde recentes,

inque cicatricem veteres superaddita ducit;

illi, qui sciasim patitur, decoctio mire

prodest, illius si sit subiecta per anum,

sanguine detracto sedat mox illa dolorem,

fomento nervis eadem medicabitur aegris.

Illius succus deducit menstrua sumptus,

pellit abortivum; medicamina cuncta maligna

cum vino sumptum dicunt purgare per alvum;

melle sibi juncto caligine lumina purgat.

Illius exprimitur autumni tempore succus,

quem desiccatum ferventi sole reponunt,

ad rerum curam, quas diximus ante, salubrem.


      

        LIV. COLUBRINA.
Herba, dragonteam Graecorum quam vocat usus,

haec eadem vulgi lingua colubrina vocatur,

quod colubro similis maculoso cortice surgit,

ex quibus antiquis expertum credimus esse,

quod queat a simili colubrina venena fugare.

Quisquis se trita radice perunxerit ejus,

tutus ab incursu serpentum dicitur esse;

morsibus illarum cum vino sumpta medetur.

Si jungas oleum cum succo seminis ejus

auribus infundens poteris sedare dolorem;

hoc succo lanam madidam si naribus addas,



compesces morbum, qui polypus est vocitatus;

sic etiam cancris magnum solet esse juvamen.

Succo radicis ejus caligo fugatur

et varii morbi, quos lumina perpetiuntur,

ex ipso puro si sint lita melleve mixto;

et prodest oculis radix si manditur assa;

cum pusca granis ter denis seminis haustis

lumina munda ferunt pulsa caligine reddi.

Si marcescentis illius floris odorem

nare trahat praegnans, deponere fertur abortum.

Vel si sit radix matrici subdita trita.

Pulvis radicis ejus cum melle jugatus

tussim compescit sumptus, sedatque catarrhum

et confert haemoptoicis; hoc saepe juvamen

pectoris humores exhaurit non redituros;

omnibus his prodest radix si sumitur assa,

istud idem faciet ejus decoctio sumpta.

ejus cum vino radix venerem movet hausta.

Provocat urinas, fagedaenica vulnera purgat,

si sit ei tritae cum melle bryonia juncta;

vulneris haec mundat sordes, syringia curat,

sola sibi juncto maculas depellit aceto.

Esse pedum vitium dicunt, cui pernio nomen

est a pernicie membri patientis id ipsum,

plebs dicit mulam, solet hoc de frigore nasci,

amne dragonteae radices decoque tali,

pernio deletur, si saepius amne fovetur.


      

        LV. GAISDO.
Isatis a Graecis est vulgo gaisdo vocata,

non modicum quaestum praebens tinctoribus herba.

De foliis ejus tritis factum cataplasma,

vulnera (magna licet) conglutinat atque cruorem

illorum sistit, reprimit quoscunque tumores,

si cum melle teris hanc, sordida vulnera purgat;

emundat maculas et sacro subvenit igni,

ovi si jungens albumen eam superaddas.


      

        LVI. ELLEBORUS ALBUS.
Elleborum geminas species testantur habere,

album, quod sursum purgat, nigrumque deorsum;

vim siccam calidamque tenent et tertius illis

est in utroque gradus, nigro violentius album

dicitur, unde prius dicam de viribus ejus.

Suppositum quocunque modo depellit abortum,

naribus attractus sternutamenta movebit

illius pulvis capitis pellentia morbos;

miscetur confecturis, quae lumina purgant,

et multum prodesse ferunt vitiis oculorum,

pultibus admixtus mures pulvis necat ejus

et cum lacte datus est muscis perniciosus.

Dicunt per vomitum varios educere sumptum

humores, veteresque ferunt sic pellere morbos,

purgatur tali vomitu vertigo vetusta,

insanis, melancholicis valet atque caducis,

saepeque curatur sumpto lymphaticus isto.

Hydropicis in principio mire medicatur,

Emundat lepram, tetanum fugat atque podagram,

confirmat tremulos, redeuntia tormina curat,

diversis vitiis stomachi sciasiquet~medetur

et tussi veteri, febribus super omnia prodest

quartanis, annis jam pluribus inveteratis.

Ingenti cura sumpturum Plinius ipsum

admonet, ut septem se praeparet ante diebus,

humectisque cibis corpus bene temperet omne,

nec sero coenet, qui debet sumere mane,

et quando sumet, jubet explorare serenam

et calidam claramque diem, ventisque carentem;

observare quidem curam si spreverit istam,

passurum nimios affirmat eum cruciatus,

elleborumque jubet in pultibus antea coctum

aut in lente dari, sic dicit non nociturum;

hocque dari prohibet senibus puerisque tenellis,

mollibus et timidis ,animique viris muliebris,

et macris nimium dicit non accipiendum:

in succo ptisanae vel mulsa paneve coctum

sumere praecipiunt alii, sic utile dicunt.

Philo composito fertur scripsisse libello,

qualiter elleborum sit nobis accipiendum,

inque suis Ipocras aphorismis istius herbae

solius meminit, quam noverat utiliorem.

Plures scripserunt hujus de viribus herbae,

et quo sit sumenda modo docuere quibusque;

non tamen inveni, perplura volumina volvens,

ullum, qui certum pondus donare juberet

illius; dixisse satis se, credo, putabant,

cum juxta vires, aetates, tempora dandum

jussissent, mihi vere satis non esse videtur

tutum, rem ,subitum quae confert saepe periclum,

commendare dari cuiquam sine pondere certo.

Plinius ut scribit, Themison donare solebat

ellebori dragmas geminas, tribuisse sequentes

bis binas etiam confirmat non tamen ipse,

pondere quo jubeat sumi, statuisse videtur;

cum tamen ellebori nigri jubeat dare dragmam,

quatuor aut scripulos, mihi significare videtur,

albi dimidium pondus tantummodo dandum,

quo longe nigro violentiusesse fatetur.


      

        LVII. ELLEBORUS NIGER.
Elleborum nigrum non est adeo violentum,

nec formidandum quantum quod diximus album;

hoc quoque praecipiunt veteres in lente coquendum,

aut in juscellis; sit insanis medicari

assumptum dicunt et sic prodesse podagrae.

Hydropicis mota febre dicitur auxiliari,

miram sentit opem sumpto paralyticus illo,

et varios bibitum morbos levat articulorum,

educit choleras varias et flegma per alvum,

elixaturae potu caligo fugatur;

duricias suppuratas factum cataplasma

concoquit et purgat; vacuat syringia callo

infixus modicus radicis surculus ejus,

postque dies geminos sit surculus ille remotus.

Hordea, quam dederint, contrito junge farinam,

hydropicus tumor appositis siccabitur istis;

menstrua suppositum purgat, depellit abortum,

auditum reddit, si surdis auribus illud

imponas et post biduum triduumve repellas.

Appositum tollit maculas ejus cataplasma,

emundat lepras, scabies quascunque repellit.

Ore diu tentum, quo coxeris illud, acetum

dentis non modicum dicunt sedare dolorem.

Ellebori nigri praecepit Plinius unam

donari dragmam, leviter sic promovet alvum,

plusquam bis binos obolos vetat accipiendum.


      

        LVIII. VERBENA.
Verbenam ierobotanum peristereonque

appellant Graeci; species haec fertur habere

binas, effectus est idem pene duabus.

Cum vino juvat ictericos, si saepe bibatur;

pestiferos morsus curat superaddita trita

cum vino (renovanda quidem per quatuor ista

est medicina dies); oris bene vulnera purgat

illius succus tepidus si volvitur ore,

hoc quoque facta recens herbae decoctio praestat,

hac etiam quaevis putredo repellitur oris,

si tepefacta diu volvatur fauce sonora.

Glutinat herba recens vulnus superaddita trita,

occurrit cunctis cum vino sumpta venenis.

Quae furit alternis febris accedendo diebus

pellitur hac, tribus assumptis radicibus ejus

cum totidem foliis potetur aqua resoluta

ista prius,patiens quam frigus sentiat ullum;

hocque modo febribus quartanis illa medetur,

bis binis foliis cum tot radicibus haustis.



Illius in vino si sit decoctio facta,

convivas hilares inter convivia sparsa

reddere narratur, ut jam praescripta buglossa.

Hanc herbam gestando manu si quaeris ab aegro:

dic, frater, quid agis ? Bene si responderit aeger,

vivet, si vero male, spes est nulla salutis.

Ex hac compositam quidam jussere coronam

apponi capiti causa quacunque dolenti,

sic dicunt illam celerem conferre medelam.

Plinius affirmat, hanc omnibus esse salutem

visceribus, latetris morbis, jecorisque querelis,

pectoris et vitiis , et praecipue medicari

pulmonum causis hanc asserit ille pthisique.

Parotidas reprimit adipi commixta vetusto.

Herbam cui nomen foliis de mille dedere

betonicamque pari verbenae pondere junge,

haec mixta potentur aqua, nullum medicamen

utilius credunt illis, quos calculus angit.

Non modicum laudare Magos hanc asserit herbam

Plinius, hanc cunctis dicunt obsistere morbis,

et quod quisque petet hac impetrare perunctum;

sic et amicitias captari posse potentum

et pelli febres et plurima talia fungunt,

quae, quamvis natura potens concedere posset,

vana tamen nobis et anilia jure videntur.


      

        LIX. CHAMAEDRYS.
Chamaedryos graece, quae gamandrea latine

dicitur; hanc herbam calidam siccamque fatentur,

tertius est in utroque gradus. Depelit abortum

si mixta potetur aqua, tussique medetur,

conquassata juvat; si mixta bibatur aceto,

splen siccat; purgat cum vino menstrua sumpta;

hydropicis in principio sic sumpta medetur,

sic quoque pestiferis occurit morsibus illa.

Cunctis praedictis prodest superaddita trita;

sordens purgabit vulnus, licet inveteratum,

si cum melle teras et tritam desuper addas.

Chamaedryos oculi succo cum melle peruncti

dicuntur clari dempta caligine reddi;

si tritam misces oleo corpusque perungas,

pellet frigorem, revocabit et ipsa calorem.


      

        LX. MAURELLA.
Herbam quae Graeci strignum dixere,Latini

maurellam, dicunt vis ejus frigida valde est.

Dicitur auriculae mire sedare dolorem

illius succusn si sensim funditur intus;

egilopis strigni dicunt cataplasma mederi,

istud idem dicunt capitis prodesse dolori;

una cum strigno, si sal panisque terantur,

parotidas reprimit cataplasmatis addita more;

strigni prurigo depelliturillita succo;

succus suppositus fluxum stringit muliebrem.

Contritis ejus foliis conjuge polentam,

his superappositis sacer ignis et herpeta mordax

dicitur expelli; si vero junxeris istis

argenti spumam, cerussam, oleumque rosatum,

fortius et melius praedictum fit medicamen.


      

        LXI. JUSQUIAMUS.
Jusquiamum Graeci quam nostri caniculatam

dicunt, huic herbae virtus est frigida valde.

Tres habet haec species , semen profert prior album,

altera subrufum, producit tertia nigrum;

nobilior reliquis est semen quae gerit album,

pro quo si desit mos est apponere rufum,

nigrum vero frequens medicorum respuit usus.

Jusquiami foliis contritis adde polentam,

haec adhibendo potes quosvis curare tumores,

sic mire calidam potes infrigidare podagram,

auribus infusus vermes succus necat ejus,

illarumque .solet varios lenire dolores.

Ore diu tepidum si contineaturacetum,

quo sint decoctae radices illius herbae,

dicitur immodicum dentis placare dolorem.

Expressus succus contriti seminis ejus

viscosum calidumque potest compescere rheuma,

si fuerint oculi patientis saepe peruncti.

Seminis illius obolus cum semine mixtus

miconis pariter cum mulsa sumitur illis

utiliter, fluxum matricis quae patiuntur,

et dicunt haemoptoicis sic posse mederi,

vel quocunque modo sanguis jactetur ob ore,

dicitur hic potus medicari saepius haustus.

Cum vino tritum semen cataplasmaque factum

mammas et testes dicunt curare tumentes;

emplastris multis apponitur antidotisque.

Infert sicut olus haec herba comesta maniam,

praestat idem succus in quovis vulnere fusus.


      

        LXII. MALVA.
Dixerunt malvam veteres quod molliat alvum,

esse cacostomacham Sextus Niger asserit illam

atque Dioscorides, tamen interioribus ambo

sumptam sicut olus multum prodesse fatentur,

et sic vesicae dicunt illam medicari,

sicque venenosis occurrere potibus illam.

Hi quoque confirmant, malvae foliis salicisque

ex aequo tritis citius meliusque cruentum

sanari vulnus, emplastris quam pretiosis.

Addunt auctores ipsi, quod malva potenter

conquassata juvet adipi commixta vetusto,

unius caulis radix admota dolori

dentis sedat eum; venerem stimulare refertur

haec eadem, femori si lino adnexa geratur.

In lana nigra tectam si gesserit illam

femina, mammarum dicunt occurrere morbis;

scripsit abortivam Thebana Olympias illam,

si resolutus adeps miscebitur anseris illi

et sic subdatur, veluti pessaria, vulvae.

Contritis foliis illius cum sale pauco

egilopas pelles, succoque medeberis ejus

puncturis apium; cui si conjungis olivum,

corpus et inde linas, apium te nulla nocebit.

Decoctam lotio capiti superaddito malvam,

sic turpes achoras pelles furfurque nocivum;

decoctis ejus foliis si jungis olivum,

extingues ignem sacrum cataplasmate tali.

Et combusturis illo bene subvenis ignis.

Duricias stericas ejus decoctio mollit;

intestinorum causis matricis et ani

haec eadem mire prodest, si subditur illis.


      

        LXIII. PARATELLA.
Herba solet lapathi volgo paratella vocari,

illius species dicuntur quatuor esse,

par tamem est ferme vis omnibus in medicina,

omnibus est illis fervens austeraque virtus,

unde quidem stomachum confortat sumpta, soletque

in stomacho clausum per ructus pellere ventum,

sumptaque sicut olus fertur restringere ventrem.

Pruritus mordax scabiesque cutis laceratrix

illius tepido cedunt apozimate fota;

in vino coctae radices et bene tritae

appositae scrophas compescunt parotidasque.

Ejus saepe tepens si coctio gargarizetur

uvas sedabit tumidas dentisque dolorem.

Haec dysentericos potu juvat et ciliacos,

pellitur hac tepida dolor auris si foveatur.

Decoctas valido radices ejus aceto

et tritas spleni superaddito saepe tumenti,

quamvis non modicum reprimet siccando tumorem.

Cum vino vel aqua radicum coctio facta

menstrua restringit potu, lapidesque repellit;

haec eadem juvat ictericos, suspensaque collo

illius radix scrophas nasci prohibebit.


      

        LXIV. LOLIUM.
Frumentis nocuam lolium Graecus vocat herbam,

quam nostri dicunt vulgari more nigellam.

Cancros emundat, pascentia vulnera curat,

cum raphano modicoque salis superaddita trita;

zernas et lepras cura compescis eadem.

Sulphure cum vivo purgamentisque columbae

admisce lolium, semen quod lilia praebent

his jungas, haec cocta mero superaddito scrophis,

sic scrophas spargit, sic apostemata rumpit;

duriciasque alias emolliet hoc cataplasma.

Mulsa decoctum commixto thure crocoque

apponas coxae, sciasis quam vexat iniqua.

Parturiens mulier si se subfumiget illa,

asseritur citius ventris deponere pondus.


      

        LXV. CICUTA.
Frigida letiferae vis est natura cicutae,

unde necat gelidi potantes more veneni;

qui perit hac herba cutis ejus fit maculosa,

unde genus mortis valet haec per signa probari;

publica poena reis haec esse solebat Athenis,

hac sumpta magnus Socrates fuit exanimatus;

qualiter hoc fiat non aestimo dicere nostrum,

cum nil quod noceat, sed quod juvat est referendum.

Hac sumpta si quis morti sit proximus herba

forte merum tepidum bibat evadetque periclum.

Sed quamvis potu solet haec assumpta nocere,

magnifice tamen appositu solet illa juvare;



aestivas mire juvat epiphoras oculorum,

si frons contritis foliis sit operta virentis,

vel si sint ejus circumlita lumina succo;

hac quoque pellentur sacer ignis et herpeta cura.

Tradit Anaxilaus, si succo saepius ejus

virgo linat mammas, sibi cum turgescere primum

incipient, modicas semper stantesque manere;

lac contrita virens mammis superaddita siccat;

extinguit venerem, fluxum quoque seminis omnem

si pecten trita cataplasmes saepius illa.

Argenti spumae commiscens hanc adipique

apponas calidae cataplasma salubre podagrae

et per se tali multum prodesse probavi;

singula cur memorem, nocuum quemcunque calorem

apposita trita poteris curare cicuta.


      

        LXVI. PIPER.
Carmine jam dictis aliquot vulgaribus herbis

nunc species illas, quas cunctis jam prope notas

usus vendendi fecit, tentabo referre,

atque prius piperis (quod notius ipsa coquina

quam medicina facit) vires puto discutiendas.

Virtutis siccae piper asseritur calidaeque,

tertius esse gradus conceditur huic in utroque.

Tres sunt huic species: album, longumque nigrumque,

sed quia sunt geminae medicis tantummodo notae,

de specie nigra dicam quaedam mihi nota.

Crudum vel coctum sumptum, vel melle jugatum,

vim digestivam stomachi jecorisque juvabit.

Morsus pestiferos curat, fastidia tollit,

occurrit variis thoracis saepe querelis,

quodque movere solet frigus periodica febris

compescit, febris si sumitur ante tremorem.

Cum lauri baccis vel cum foliis bene tritis,

cumque mero tepido potatum tormina sedat,

et scrophas reprimit admixtum cum pice dura

et superappositum; recte quoque jungitur illis,

quae purgare solent oculos caligine dira.

Admixtum nitro maculas cataplasmate delet,

usti stercoris humani cum pulvere tritum

ana junge piper et sic superaddito cancris,

experti nihil utilius hoc pulvere dicunt.

Nemo potest omnes piperis describere vires,

namque piper ferme medicamina cuncta requirunt,

antidotisque solet pretiosis pluribus addi,

hinc puto tam paucas laudes de simplice dictas

quod sit in innumeris hoc dignum laude medelis.


      

        LXVII. PYRETHRUM.
Est pyrethrum calidum siccumque, quartus in istis

est gradus; excruciat dentes si frigidus humor

masticet hoc patiens, teneatque diutius ore,

et juvat admixto si gargarizetur aceto;

hocque modo tumidam reprimit de flegmate linguam,

sic uvam relevat humoris pondere pressam,

et multis aliis vitiis sic subvenit oris.

non modicum prodest sumptum cum melle caducis,

sicque levare solet morbum qui membra resolvit;

suspensum collo pueris prodesse caducis

creditur et solo succurrere fertur odore.

Ex oleo quo decoquitur si corpus inungas

ante febris motum, minuet tolletque rigorem,

renum saepe gravem fugat unguen tale dolorem,

Miram sentit opem paralyticus inde perunctus,

non leviter manibus fuerit si saepe fricatus;

unguine si totum corpus mulcebitur isto,

largus per poros sudor procedet apertos;

membrorum solet hoc quemvis curare stuporem,

et corpus servare potest a frigore tutum,

et medicamento solvetur tetanus isto.

Tantundem prodest, si tritum solvis olivo

sicque fricando locum quem vis medicare perungas.


      

        LXVIII. GINGIBER.
Gingiber atque piper aequales in medicina

dicunt, hac causa taceo de viribus ejus.


      

        LXIX. CYMINUM.
Esse putant medici calidum siccumque cyminum

tertius est illi gradus in virtutibus istis.

Assumptum quocunque modo depellere tradunt

viscera vexantem ventum stomachumque gravantem;

et digestivum stomachi jecorisque calorem

excitat, et veneris credunt inhibere furorem,

et fluxum ventris in aceto stringere coctum.

Hoc orthopnoicis miram praestare medelam

experti dicunt cum pusca saepius haustum,

atque venenosis cum vino morsibus ipsum

praebet opem, tritumque fabae cum polline juncto

melle tepente solet testes curare tumentes

appositum; sistit cum pusca menstrua sumptum,

dicunt pallentem dare mansum saepe colorem.


      

        LXX. GALANGA.
Flegmonem stomachi sumptum galanga resolvit,

et si flegmaticus fuerit corroborat illum,

inclusum ventum sumptum fugat interiorum,

vim digestivam juvat hoc colicisque medetur,

oris non modicum mansum commendat odorem,

augmentat sumptum veneris renumque calorem.


      

        LXXI. ZEDOAR.
Adprime sumptis zedoar obstare venenis

affirmant, et reptilium morsus levat haustum.

Sumptum confortat stomachum ructusque salubres

commovet, et crebro fastidia reprimit usu;

antiquum stomachi dicunt curare dolorem,

illud si patiens jejuno masticet ore,

et sic infectam sensim voret ore salivam.

Lumbricos ventris depellere dicitur haustum;

allia quem faciunt foetorem pellit ab ore

et nimium bibiti vini depellit odorem.


      

        LXXII. GARIOFILUS.
Gariofilum dicunt calidum siccumque secundo

esse gradu; jecur et stomachum corroborat haustum,

et ferme cunctis valet interioribus ipsum.

Accendit venerem si dragmae pondere tritum

potatum fuerit cum vaccae lacte recenti;

vim memorem cerebri confortat saepius haustum.


      

        LXXIII. CINNAMA.
Cinnama tres species dicuntur habere, sed harum

est pretiosa magis, quae plus subtilis habetur

et quae plus mordet mixta dulcedine linguam.

Humores stomachi siccat, corroborat ipsum,

et facit acceptas ut digerat ocius escas;

sumptum curat hepar lotiumque et menstrua purgat,

humida tussis eo sedabitur atque catarrhus.

Hydropisis speciem, cui praebent tympana nomen,

sumptum non modicum reprimit renumque dolorem;

reptilium morsus curat; si jungitur illis,

quae curant uculos, humores siccat aquosos;

si bene contritum forti miscetur aceto

liberat appositum tetra lentigine vultum,

sicque juvat morbum qui ducit ab impete nomen.

Grossa magis species fluxus haemorrhoidarum

stringit, aqua gelida bene si contrita bibatur,

tempore quo nondum patiens jejunia solvit.

De specie geminas haec quaerit potio dragmas.


      

        LXXIV. COSTUS.
Costi sunt geminae species: gravis una rubensque

est et amara nimis, haec indica dicitur esse;

altera vero levis, nec amara, colore subalba,

hanc Arabes mittunt, prior utilior medicinae.

Urinas purgant et eis obstantia pellunt,

splen curant et hepar, laterisque fugare dolorem

dicunt, cum vino tepido si sumpserit aeger.

Menstrua purgabunt, si se subfumiget illis

femina, sic etiam vulvae sedare dolorem

dicunt, aut ex his sibi si pessaria subdat;

lumbricos pellunt, purgant lentigine vultum,

si tritis cum melle linas, veneremque movere

dicuntur, si sint cum mulsa sumpta tepenti.

Ex oleo costum quo coxeris illine quemvis

ante febris typum, reddes a frigore tutum;

subvenit hoc sciasi membrisque tumentibus unguen,

antiquum vulnus cito curat pulvis eorum.


      

        LXXV. SPICA.
Esse gradu primo calidam siccamque periti

testantur spicam, quae dicitur indica nardus.

Confortat potata jecur, stomachique dolorem

mitigat, et renes illius apozima purgat,

vesicam juvat, urinas et menstrua pellit,

ictericis prodest, nocuis humoribus obstat,

quos caput ad pectus transmittit saepe per uvam;

puncturas aufert et morsus interiorum,

in stomacho clausum solet hausta repellere ventum;

matricis nimium restringit subdita fluxum.

Cum gelida si detur aqua, sedare tremorem

dicitur haec cordis, et nausea sistitur inde.

Excitat haec venerem cum sapae sumpta liquore,

duricias stericas elixatura resolvit

ejus fomento per partes inferiores.

Lumina si tepida foveantur saepius illa,

affirmant aeri prurigine libera reddi,

palpebraeque pili bene confortantur eadem.

Est nardi species, quae Celtica spica vocatur,

Celtarum tantum quod nascitur in regione;

omnia quae nardus valet indica, dicitur ista



posse, licet vires videatur habere minores.


      

        LXXVI. THUS.
Thus calidum siccumque gradu dixere secundo.

Lumina clarificat, lacrymo si solvitur ovi

contritum vel femineo cum lacte tepenti.

Acri cum vino tritum pice lacteque mixtis

vulnera praecipue curare recentia dicunt;

pingui porcino mixtum medicabitur ustis,

admixtum melli panaritia decutit unguis.

Thus bene contritum vinoque tepente solutum

affirmant auri multum prodesse dolenti,

tritum cum creta cimolea sicque rosato

permixtum mammas dicunt curare tumentes.

Nil credunt haemoptoicis magis auxiliari,

admixto vino si sumatur vel aceto;

thus cum lacte terens muliebri si superaddas

ulceribus, fieri quae saepe videntur in ano

aut alio quocunque loco, medicabitur illis.

Huic alo jungens lacrymumque albuminis ovi,

sic ut sit spissum, sectae superaddito venae,

aut his vulneribus nimio quae sanguine manant,

nec solvas nisi cum credas divisa coisse;

si sit opus medicamen idem superadde priori,

donec firmari valeat solidata cicatrix,

affirmant melius nil sistere posse cruorem.

Vim memorem cerebri proprio confortat odore,

origano junctum si quis commasticet ipsum,

humores nocuos capitis per sputa repellit,

allevat ista gravem capitis purgatio linguam.

Anseris aut anatis mixta pinguedine thuri

fit cataplasma valens membris, quae laeserit ignis.


      

        LXXVII. ALO.
Sunt alo species geminae, quae subrubet estque

intus sicut hepar cum frangitur, haec epatite

dicitur et magnas habet in medicamine vires,

utilior piceo quae fracta colore videtur.

Flegmate mundificat stomachum, caput articulosque,

leniter humorem nocuum purgando per alvum;

ictericos purgat, jecoris juvat interiora.

Vulnus quodque recens putredine purgat ab omni

illius injectus pulvis siccandoque sanat;

praecipue veretri dicunt et testiculorum

ulcera curari vel vulnera pulvere tali.

Si solvatur aqua, juvat apostema labrorum

et naris superappositum, nec non oculorum

livoremque fugat, sic circa lumina factum;

acri cum vino miscens oleoque rosato

unge dolens caput et frontem, mireque juvabit,

unguine pruritus sedabitur hoc oculorum.

Cum vino bene contritum cataplasmaque factum

confortat retinetque pilos quoscunque cadentes;

linguae, gingivis, vitiis quoque subvenit oris,

si fricentur eo cum vino melleque trito.

Hoc sumptum per se ventrem non solvit acute,

esse tamen stomacho putat Oribasius aptum,

cum laedant illum solventia caetera ventrem:

illius geminas cum mulsa sumere dragmas

idem praecepit, choleram sic flegmaque purgat,

unaquaque die post coenam sumere dixit

utile tres ejus pilulas binasve virentis

cum succo caulis formatas, ut faba grossas

aut cicer, humores nocuos cum stercore purgat,

non corrumpendo stomachum neque vim faciendo

purgatus pilulis fuerit qui saepius istis,

vix unquam capitis vexabitur ille dolore,

et nihil est oculis, mihi crede, salubrius istis;

si vero duram vis solvere largius alvum

partibus est geminis pars admiscenda terendo

una diagridii, sic apta solutio fiet.



  